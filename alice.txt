


la alis cizra je cinri zukte vi le selmacygüe 


la lojbangirz e lao gy · Lewis Carroll · gy




liste leï pagbu


       nïonïo le fukpi te curmi

   1   nïonïo pamoo moïnïa le ractu kevna

   2   nïonïo remoo le se klaku lalxu

   3   nïonïo cimoo le me la kaukus nu bajra jivna e le clani lisri

   4   nïonïo vomoo la ractu cu benji lo cmalu me la bil

   5   nïonïo mumoo se djusku lo ciftoldi

   6   nïonïo xamoo le xarju e lei tsaprpiperi

   7   nïonïo zemoo fenki ke tcati kansïu

   8   nïonïo bimoo noltrunïu kelcrkroke bo foldi
      
   9   nïonïo somoo lisri fi la jitfa cakyrespa

  10   nïonïo panomoo xasyjukni vonseldansu

  11   nïonïo papamoo ma zerlea lei rutytisna

  12   nïonïo paremoo le sidydatni poe la alis




    nïonïo le fukpi te curmi


    noï dei poi selcku küo petai roda cu selxüa selpüi fi leï gubni
selpoe



    1 nïonïo pamoo moïnïa le ractu kevna


    noï la alis coa tatpi le nu zutse le rirxe korbi reo le mensi gïe
zukte fi noda · i abuboi soüroi sutra zgana le cukta poi le mensi cu
tcidu · i küi cy vasru no pixra ja nuncasnu · i lu jïa ma prali sei la
alis pensi fi lo cukta poi vasru no pixra ja nuncasnu lïu

    i abu cao menli jdice to sekai le xagrai selkae pe vao le nu le
glare djedi cu rinka le nu abu lifri le nu sipydji je bebna toi le düu
xukau le nu pluka fa le nu zbasu lo xrula linsi cu se vamji le raktu
poi nu saïrbïo gïe crepu loi xrula · icabo suksa fa le nu lo blabi
ractu poi xunblabi se kanla cu bajra zoa abu

    i lae dïu noe bae mutce le ka cizra · ijenaijïa la alis jinvi le
düu bae mutce le ka nalfadni kei fa le nu tirna le nu le ractu cu
sezysku lu oiroa oiroa mi lerci lïu to baku ca le nu abu pensi lae dïu
kei abu ri te sidbo le düu ei ri abu cizra · i küi caku piro ri simlu
le ka rarna toi · i küi ca le nu le ractu caa lebna lo junla le kosta
daski gïe catlu jy gïe dïa sutra kei la alis spaji saïrbïo kïu le nu
lindi pagre le abu menli fa le sïo abu pu noroi viska lo ractu poi
ponse lo kosta daski a lo junla poi ry kea dy kae lebna · i bai le nu
kucli kei abu bajra pagre le foldi gïe jersi ry gïe üadai viska le nu
ry canci moïneï lo barda ke ractu kevna noi cnita le spabïu

    i baziku la alis moïneï jersi ry gïe noroi pensi le düu taï bae
makau abu ba zaüreü bartu

    i le ractu kevna cu vea tubnu sirji gïe suksa nitsalpo li sono · i
tai suksa jae le nu la alis na zifre le nu zeïjïasai pensi le nu
sezydicra kei pu le nu abu cao farlu fo lo condi mutce jintykea

    i ga le jintykea cu mutce le ka condi gi abu mutce le ka masno le
nu farlu · i nïibo le temci cu mutce banzu ca le nu farlu kei le nu
catlu le sruri gïe kucli le düu makau bazi fasnu · i pamai abu troci
le nu catlu le cnita gïe facki le düu abu makau klama · i küi dukse le
ka manku kei le nu kae viska · i remai abu catlu lei mlana be le
jintykea gïe facki le düu my culno loi se kajna tanxe ku joi loi cukta
kajna · i abu viska loi cartu ku joi loi pixra vüo noi dandu loi genxu
i abu lebna lo botpi pa le kajna ca le nu lampagre · i by se tcita lu
najnimre tityjdu lïu gïe küi üanaidai kunti · i abu nae djica le nu
falcru le botpi kei müi le nu terpa le nu catra da · isekïubo abu
suksa le nu punji by pa le se kajna tanxe ca le nu abu ty farlu
lampagre

    i lu uo sei la alis pensi mi ba lo nu farlu tai ti cu ba nae xanka
le nu farlu fo le serti · i lu ua virnu sei le lanzu tüa mi ba jinvi
lïu · i üo mi noda cusku vao jïasai le nu mi farlu fi le drudi be le
zdani tosaa lae dïu laa jetnu toi lïu

    i moïnïa moïnïa moïnïa · i xu le nu farlu cu noroi mulno · i lu mi
kucli le düu mi ca minli li xokau le ni farlu sei abu cladu cusku · i
ia mi püo jibni le midju be le terdi · i kaü minli li vokïo le ni
cnita tosaa la alis pu cilre soo da lae dïu le ckule · i züu le cabna
na matrai le nu jarco le ka djuno kei kei kïu le nu noda abu tirna · i
züunai le nu rapsku cu xamgu abu le nu crebïo toi · i ieseï le se
minli cu jibni drani · i küi mi kucli le düu makau ti stuzrlatitudi
gïe stuzrlongitudi lïu · i to la alis nasai djuno le düu makau smuni
ga zo stuzrlatitudi gi zo stuzrlongitudi · i küi abu jinvi le düu
melbi je banli valsi toi

    i caku abuboi zaüreü coa coe · i lu mi kucli le düu xukau mi ba
farlu bae pagre le terdi · i üisai tolcanci le jbini be lei prenu poi
cadzu fau le nu le stedu cu cnita · i peï büu le smudukti tosaa caku
abu gleki le nu noda tirna kei kïu le nu le valsi nasai drani sance
toi · i küi ei mi te preti le gugde le düu makau cmene · i lu peü doi
ninmu ti nuzlo gïi sralo tosaa abu troci le nu krorinsa kei ca le nu
tavla · i ko se xanri le nu krorinsa ca le nu farlu · i peïpei do kae
snada toi · i ny ba jinvi le düu mi toldjuno ke cmalu nixli kei fo le
nu mi te preti · i ei mi na te preti · i jüocüi mi viska le nu bao
ciska le cmene da lïu

    i moïnïa moïnïa moïnïa · i kae zukte no drata be lae dïe isekïubo
la alis zaüreü coa tavla · i lu jüo la dinas ba mutce le ka se claxu
mi kei ca le cabnicte tosaa la dinas cu mlatu toi · i ao da ba morji
tüa le dy ladru palta ca le sanmi tcika · i doi dinas noi dirba mi doü
au do mi kansa le cnita · i üu no smacu cu zvati le vacri i küi do kae
kavbu lo volratcu noi kaü mutce le ka simsa loe smacu · i küi aü xu
loe mlatu cu citka loe volratcu lïu · i caku la alis coa sipydji lifri
gïe dïa senva sezysku lu xu loe mlatu cu citka loe volratcu · i xu loe
mlatu cu citka loe volratcu lïu esüoroibo lu xu loe volratcu cu citka
loe mlatu lïu · isejaebo na vajni mutce fa le düu porsi makau kïu le
nu abu kae spuda no le re preti · i abu lifri le nu püo sipna kei gïe
puzi coa senva le nu abu xanjaisïu cadzu kansa la dinas gïe cusku lu
jüi doi dinas ko mi jungau le jetnu · i xu do süoroi citka lo volratcu
lïu ca le nu suksa fa le nu abu le cpana be lo derxi be loi grana ku
joi loi sudga pezli moü farlu

    i la alis nasai se xrani gïe zi sanli fi le jamfu gïe catlu le
gapru noi küi manku mulno · i crane abu fa lo drata ke clani vorme · i
la blabi ractu cu zao se viska gïe sutra le nu litru vy · i ei la alis
na denpa · i abu klama tai tüa le brife gïe jaarüe snada le nu tirna
le nu ry cusku lu oi doi le mi kerlo joi zbikre doü cao coa lerci lïu
i abu jibni trixe ry ca le nu pagre le kojna · iküi ry ca na zao se
viska · i abu facki le düu abu zvati lo clani je dziseldru kumfa noi
se gusni fi lo se linji noi dandu le drudi

    i soï vorme cu sruri le kumfa · i küi ro vy cu stela ganlo · i ca
le nu la alis bao litru le pamoi mlana e le drata gïe troci tüa ro
vorme kei abu badri cadzu büu le midju gïe kucli le düu taï makau abu
ba zaüreü bartu

    ibaziku abu penmi lo cmalu ke cibyseltuple jubme be lo sligu blaci
· i cpana jy fa poo lo cmatce ke solji ckiku · i abuboi pamoi jinvi le
düu cy ckiku pa le stela be lo kumfa vorme · i küi uinaidai ga le
stela cu dukse le ka barda gi le ckiku cu dukse le ka cmalu iseju cy
kae kargau noboi sy · i küi ca le remoi abu penmi lo dizlo murta noi
abu na pu sanji kea · i my murta lo cmalu vorme noi mitre li jïipivo ·
i abu troci le nu coe le cmalu ke solji ckiku le stela · i uisaidai
mapti

    i la alis kargau le vrogai gïe facki le düu vy se jersi lo cmalu
vorme noi na bramau lo ratcu kevna · i abu cidni sanli gïe catlu le se
vorme noi traji le ka melbi kei lei purdi poi süoroi se viska · i
aosaidai abu barkla le manku kumfa gïe cadzu jbini lei va zdani be loi
carmi xrula beo ku joi lei va lenku jinto · i küi abu na kae gregau le
jïasai stedu le vorme · i lu vao jïasai le nu le mi stedu kae pagre
kei sei la alis uu pensi sy tolmutce le ka se pilno secau lei mi janco
i au mi kae se polje tai tüa loe darvistci · i peï mi kae goï vao le
nu mi djuno le düu mi coa goï taï makau lïu · i lei puzi nalfadni
fasnu tai soïmei jae le nu la alis coa jinvi le düu soüsai da caa
nalcumki

    i rüadai na prali fa le nu denpa fi tüa le cmalu vorme · isekïubo
abu xruti le jubme gïe xadba pacna le nu facki le düu lo drata ckiku
jy cpana kei a doanai tüa lo cukta co javni be le nu taï makau polje
lo prenu tai tüa loe darvistci · i ca le ca krefu abu facki le düu
cpana jy fa lo cmalu botpi to lu noi jüo pu na zvati ti sei la alis
cusku lïu toi · i sruri le botpi cnebo fa lo pelji tcita noi lei valsi
poü lu ko mi pinxe lïu cu melbi prina kea sepïo loi barda lerfu

    i oocüi xamgu fa le nu cusku lu ko mi pinxe lïu · i küi la alis
noi prije cu na bazi zukte lae dïu · i lu na goï · i pamai mi catlu
sei abu cusku gïe facki le düu xukau da sinxa zo vindu lïu · i abu pu
tcidu soo melbi ke cmalu lisri be loi verba poi jelca se xrani gïe se
citka loi cilce danlu gïe lifri loi drata tolpluka kïu le nu na morji
loe sampu javni poi lei pendo cu ctuca küo noü müa le nu loe xunre
glare tunta cu jelca xrani loe zao jgari be ty zïe noü müa le nu vao
loe nu condi mutce sraku le degji sepïo lo dakfu kei dy tae ciblu
cirko · i abuboi noroi tolmorji le düu le nu da dukse le ka pinxe lo
se botpi be le se tcita be zo vindu cu bazi ja bazu fanza da

    i küi le vi botpi na se tcita zo vindu · isekïubo la alis darsi le
nu vüirgae le selvau kei gïe facki le nu sy pluka to jeü sy vrusi lo
mixre be loe rutrceraso tisna ku joi loe sovykruji ku joi loe bromeli
kujoi loe seljukpa xukreü ku joi loe satmatne ku joi loe glare ke
matne jelnanba toi · i abu zi moü pinxe


       *       *       *       *       *       *       *
           *       *       *       *       *       *
       *       *       *       *       *       *       *


    i lu ue cizra selgae sei la alis cusku · i rüa jüo mi se polje tai
tüa loe darvistci lïu

    i caa coe · i caku abu cenmitre li soü remu · i le abu flira cu
cambïo sejae le nu pensi le nu caku abu mapti le cmalu vorme le ka
pagre fi le melbi purdi · i küi pamai abu denpa le nu zgana le düu
xukau abu zao brajdika · i abu milxe le ka xanka lae dïu · i lu cumki
fa le nu se fanmo sei la alis sezysku le nu mi moü canci tai tüa loe
lakygaa fagri · i mi kucli le düu mi makau simsa vao daï lae dïu lïu ·
i abu troci le nu se xanri le düu loe lakygaa fagri makau simsa ba le
nu le lakygaa cu se gusydicra · i abu kaenai morji lo nu viska loe tai
dacti

    i bazaku abu ca le nu facki le düu no drata cu fasnu cu jdice le
nu zi klama le purdi · i küi la alis uu ca le nu tolcliva le vorme cu
facki le düu abu tolmorji tüa le cmalu ke solji ckiku · i ca le nu bao
xruti le jubme tezüe le nu cpacu cy cu facki le düu le ni abu galtu cu
na banzu le nu cpacu cy · i abu traji troci le nu cpare pa le tuple be
le jubme · i küi ty dukse le ka se sakli · i abu uu ca le nu tatpi le
nu troci cu zutse gïe klaku

    i lu ee noda do prali le nu tai klaku sei la alis kinli sezysku i
eü ko cazi sisti lïu · i abu tae sezystidi loe xamgu mutce to küi
taenai mapti zukte toi gïe süoroi tai junri sezytolzarsku jae loe nu
gasnu le nu le se klaku cu zvati le kanla · i abu morji le nu paroi
troci le nu darxi le abu kerlo kei müi le nu abu tcica abu ca lo nu
abu fapro abu le nu kelcrkroke · i le vi cizra verba cu mutce le ka
nelci le nu sruma le düu du re prenu · i lu küi noda mi ca prali sei
la alis uu pensi le nu sruma le düu mi du re prenu · i oi le mi ve
vimcu na banzu le nu marji fi bae pa se sinma prenu lïu

    i bazi lo nu abu catlu cu se farna lo cmalu ke blaci tanxe noi
cnita le jubme · i abu kargau ty gïe facki lo düu nenri ty fa lo cmalu
mutce titnanba noi büu kea lo valsi poü lu ko mi citka lïu se morna lo
sudgrute · i lu ai mi ti citka sei la alis cusku · i mi vao lo nu daï
gau ti mi brazea cu snada lo nu cpacu le ckiku · i mi vao lo nu daï
gau ti mi cmazea cu kakne lo nu reskla nïa le vrogai · i sekïubo mi
vao ro fasnu cu kakne lo nu klama le purdi · i mi na se vajni lo düu
le mokau caa fasnu lïu

    i abu citka lo spisa gïe xanka sezysku lu faa ma · i faa ma lïu
gïe punji le xance le cpana be le stedu tezüe le nu ganse le nu sy
banro faa makau · i abu mutce le ka spaji le nu facki le düu abu stali
le nu barda mintu · i lïa laedïu tae fasnu ca loe nu citka lo titnanba
i küi la alis tai se tcaci le nu baa no nae tolfadni cu fasnu kei jae
le nu simlu le ka tolzdile gïe bebna kei fa le nu le nunjmive cu cao
fadni

    i abu coa coe gïe bazi moü citka le titnanba


       *       *       *       *        *       *       *
           *       *       *       *        *       *
       *       *       *       *        *       *       *



    2 nïonïo remoo le se klaku lalxu


    i lu cizra je zaüzra sei la alis krixa to abu tai se spaji jae le
nu zea tolmorji le nu taï makau tavla bau le drani lojbo toi · i caku
mi se tolplo tai tüa loe brarai darvistci · i coo jamfu tosaa ca le nu
abu catlu lei jamfu kei jy simlu le ka jibni le ka na kae se viska kei
kei kïu le nu cao binxo lo tai darno toi · i uu doi cmalu jamfu ma do
ba dasygau lei cutci ku joi lei do smoka doi dirba · i jüo mi ba na
kae goï · i mi ba mutce dukse le ka darno do kei le nu kurji do · i ko
renvi taï le do xagrai selkae · i küi ei mi jy xendo sei la alis pensi
· i vao daï naebo lae dïu jüocüi jy na cadzu vekaa le mi se djica · i
ua ai mi dunda ca ro cevjbetersla lo cnino cutci remei lïu

    i abu cao platu le nu coe taï makau · i lu ei lei cutci cu se
mrilu sei abu pensi · i ba xajmi fa le nu benji loi seldüa le voa
jamfu · i ua le judri ba simlu le ka cizra · i lu


                 le selsïa ke pritu jamfu be la alis
                     büu la fagzda lolgai
                        nea le fagzüi
                             to la alis prami benji toi


    lïu · i ue mi bebna tavla lïu

    i caku le abu stedu cu janli le drudi be le kumfa · i jeü abu ca
mitre zaü li repimu · i abu zeï lebna le cmalu ke solji ckiku gïe
sutra klama le purdi vorme

    i la alis uu zoü le nu mlana vreta gïe catlu le purdi sepïo pa
kanla cu jimte lei se zukte le ka abu kakne ceü · i le nu pagre cu
nalcumki traji · i abu zutse gïe zaüreü coa klaku

    i lu ei do ckeji sei la alis cusku · i do barda nixli tosaa jüo
drani toi · i ïenai cao tai klaku · i leo ko ca sisti lïu · i küi abu
zao klaku loi litce be li soï jae le nu abu se sruri lo barda lalxu
noi centre li jïipano le ka condi kei gïe preja le xadba be le kumfa

    i bazaku abu tirna lo nu cmalu stapa le darno kei gïe sutra le nu
sudgau lei kanla tezüe le nu viska le nu makau klama · i klama fa la
blabi ractu noi xruti gïe melbi dasni gïe jgari lo blabi ke kanba
gluta remei ku faü lo barda bifpra le re xance · i ry sutra bajra
klama gïe sezysku lu oi la noltronïu zoü baa ny ba cilce fengu vao le
nu mi gasnu le nu ny denpa lïu · i la alis tai cinmo le nu tolpacna
kei jae le nu bredi le nu cpedu loe nunsidju makau · isekïubo abu ca
le nu la ractu cu jibni cu coa cusku sepïo lo lauble je toldarsi voksa
lu peü doi ractu lïu · i la ractu cu suksa se jenca gïe falcru lei
blabi ke kanba gluta e le bifpra gïe bajra moïneï le manku serai le ka
sutra

    i la alis cu lebna le bifpra e lei gluta gïe coa pilno by müi le
nu le kumfa cu glare kei zea le nu cao cusku lu oi ue roda cizra ca le
cabdei · i ca le purlamdei roda fadni fasnu · i mi kucli le düu xukau
da galfi mi ca le nicte · i ei mi pensi · i xu mi mi mintu ca le nu mi
cikna binxo ca le zi cerni · i peïrüe baanai mi cinmo le nu mi frica
milxe · i küi vao le nu mi mi na mintu cu jersi preti fa le düu mi du
makau · i lae dïu cu barda nabmi lïu · i abu coa pensi ro le verba poi
kea abu slabu gïe mintu le ka nanca küo tezüe le nu jdice le düu xukau
cumki fa le nu bao galfi abuboi süoboi vy

    i lu jüo mi na du la adas sei abu cusku · ikïubo ge le abu kerfa
cu clani sarlu gi le memimoi cu nasai sarlu · i jïa jüo mi na du la
mabel · ikïubo ge mi djuno soï vrici gi my y djuno lo tolmutce · i jïa
ge my du my gi mi du mi · i oi ue roda cfipu · i mi mi cipygau le ka
ca djuno roda poi mi pu djuno · i pilji li vo li mu fa li pare · i
pilji li vo li xa fa li paci · i pilji li vo li ze fa – · i oi mi ba
noroi snada tüa li reno vao le nu tai masno · i küi le pilji porsi na
vajni · i eü troci tüa le tedyske · i la londn raltca la paris · i la
paris raltca la romas · i la romas sa lae dïu naldrani jüo · i jüo pu
galfi mi la mabel · i mi troci le nu cusku lu ua le cmalu lïu lïu · i
abu punji lei kruca xance lei tuple tai loe nu cusku lo se cilre kei
gïe coa sitsku · i küi le voksa cu se sance lo rufsu je cizra · i lei
valsi na mintu le se tcaci


               i ua le cmalu krokodilo
                 cu zengau le ky rebla
               sïu le djacu pe la nilos
                 le ka camrïojvebla


               i ua lei jgalu jaa tinsa
                 je cnici preja panra
               i lei cmafïe cu se rinsa
                 le cisma xedja ganra


    i lu jüo lei valsi na drani sei la alis uu cusku lïu · i lei abu
kanla cu zaüreü tisna loi se klaku ca le nu dïa cusku lu jao mi du la
mabel · i mi ba bilga le nu xabju le pindi ke cmalu zdani gïe ponse
jïino selkei gïe oi cilre soïsai da · i ai na goï · i mi müo jdice le
düu mi ganai du la mabel gi stali ti · i noda ba prali lei bartu prenu
le nu py setca le stedu ti gïe cusku lu ko barkla doi dirba lïu · i mi
ba faagaü catlu gïe cusku lu pau mi du ma · i pamai ko mi jungau lae
dïu · ibabo mi vao le nu nelci le nu du makau cu barkla · i vao le nu
na nelci cu denpa ti le nu mi drata lïu · i küi oi sei la alis suksa
klaku krica · i au süo da caa setca le stedu ti · i mi tai titpa le nu
mi ti nonkansa lïu

    i abu ca le nu cusku dïu cu faanïa catlu le abu xance gïe se spaji
le nu viska le nu abu pu coa dasni pa le cmalu ke blabi ke kanba gluta
pe la ractu zea le nu tavla · i lu mi kakne ti ma sei abu pensi i jao
mi zaüreü jdika le ka barda lïu · i abu saïrbïo gïe klama le jubme
tezüe le nu sezmerli fi jy · i facki le düu ca centre li jïimuno gïe
sutra le nu cao jdika · i bazi facki le düu rinka lae dïu fa le nu
jgari le bifpra · i sutra falcru by puzi le nu moüsai jdika

    i lu jibni rivbi sei la alis noi tolmilxe le ka terpa le nu suksa
cenba kei kei gïe küi mutce le ka gleki le nu cao zasti cu cusku i ee
caku mi klama le purdi lïu · i abu bajra serai le ka sutra kei faa le
cmalu vorme · i küi oidai le cmalu vorme cu zaüreü ganlo · i le cmalu
ke solji ckiku zaüreü vreta le blaci jubme · i lu le tcini roda xlamau
sei le se kecti verba cu pensi · ikïubo mi noroi pu cmalu tai ti · i
noroi · i jüa ty mutce le ka xlali jeü lïu

    i ca le nu abu cusku lei dïu valsi kei le abu jamfu cu sakli · i
baziku lo nu jaurjanli zoü le jmajïo bïi firjïo be abu cu jinru lo
silna djacu · i pamoi sidbo fa le nu abu bao farlu le xamsi · i lu vao
lae dïu mi kae xrukla fu le trene sei abu sezysku lïu to la alis pu
klama le xamsi korbi paroi le nunjmive gïejaebo jinvi le düu ro pagbu
be le glico korbi cu se zvati soo jinru minji noi nenri le xamsi küo e
soo verba noi kakpa lo canre le loldi lo mudri canpa küo e lo porsi be
fi loi ginka beo e lo trene tcana noi trixe py toi · i küi bazi abu
sanji le nu abu jinru le lalxu pe lei abu se klaku be ca le nu mitre
li repimu

    i lu au mi na pu klaku lo tai mutce sei la alis ca le nu limna gïe
troci le nu tolcri lo bartu pluta cu cusku · i rüa sfasa mi lae dïu le
nu mrobïo jinru lei mi se klaku · i jüo lae dïu ba cizra · i küi roda
cizra ca le cabdei lïu

    i caku abu tirna le nu da jaurjanli büu le lalxu zaku · i abu
jbizea limna tezüe le nu zgana le nu da mokau · i pamai abu jinvi le
düu da odbenu ja rirxyxirma · i küi remai abu morji le nu abu makau ca
mitre kei gïe bazi viska le nu da smacu poo gïe mintu abu le ka pu
sakli

    i lu xu da mi prali sei la alis pensi le nu tavla le vi smacu · i
roda büu le cnita cu tai tolfadni jae le nu peï lakne fa le nu ta kae
tavla · iseju noda mi tolprali le nu troci lïu · i sekïuku abu coa coe
lu doi smacu xu do se slabu le pluta be le bartu be le büu lalxu · i
mi mutce le ka tatpi le nu rüu limna doi smacu lïu to la alis pu jinvi
le düu jüo ta drani le ka tadji loe nu tavla lo smacu · i abu boi
noroi pu zukte lo simsa gïeküi morji le nu tcidu fi le latmo gerna
cukta pe le bruna fe loü lo smacu – seraa lo smacu – sekaa lo smacu –
rïi lo smacu – doi smacu leü · i le smacu cu terpreti mutce catlu abu
gïe simlu le ka rinsa fi le nu zeï gaorgau pa le cmalu kanla · i küi
sy cusku noda

    i cumki fa le nu ta na se bangu le lojbo sei la alis pensi · i rüa
ta fraso smacu gïe kansa la uiliam noü le jamjïa le nu klama ti lïu to
abu djuno pisoïda lei purcedra gïeküi na mutce le ka jimpe le düu py
pu fasnu za makau toi · i abuboi zaüreü coa cusku zoi fy O est ma
chatte? fy noi pamoi lei jufra pe le abu fraso ve cilre cukta · i le
smacu cu suksa plipe le bartu be le djacu gïe simlu le ka desku le nu
terpa · i lu oiseï ko mi fraxu sei la alis noi xersmadi le düu abu
crogau le danlu le cnirango cu sutra krixa · i mi mulno le ka tolmorji
le nu do na nelci loe mlatu lïu

    i lu na nelci loe mlatu sei la smacu cu kinli je cinmo voksa krixa
· i xu bae do nelci loe mlatu vao le nu daï do me mi lïu

    i lu y laanai sei la alis surgau tonga cusku · i ko na fengu · i
küi au mi kae jarco le mïa mlatu noü la dinas do · i peï do coa nelci
loe mlatu vao le nu daï do dy viska · i dy tai dirba smaji sei la alis
tecüurüe le sevzi ca le nu lazni limna le lalxu cao coe · i dy melbi
cmoni zutse nea le fagri gïe tacpeü le dy xance gïe lumci le dy flira
i dy tai pluka ranti le nu kujyjai · i dy tai certu le nu kavbu loe
smacu · i oiseï ko mi fraxu sei la alis noi birti le düu la smacu noi
caku tinsa cu jeü cnicro cu zaüreü krixa · i mïo dy na ba dïa casnu
vao le nu do zmanei lïu

    i lu zo mïo ue sei la smacu noi da bïi le jipno be le kea rebla cu
desku cu krixa · i jüonaicai mi casnu lo simsa · i le mi lanzu zee
xebni loe mlatu · i rigni je tolbaï je malfadni danlu · i eü mi na
zaüreü tirna le cmene lïu

    i lu vïosai sei la alis noi sutra le nu galfi le selsnu cu cusku i
xu y xu do y nelci y loe gerku lïu · i la smacu na spuda · isekïubo la
alis cao cusku lu lo melbi ke cmalu gerku noi xabju le jibni be le mïa
zdani zoü mi djica le nu mi gy do jarco · i gy cmalu gerku la terier
gïe se kerfa lo clani je sarlu je bunre gïe xrubei lei dacti poi do
renro · i gy faagaü zutse gïe cpedu le sanmi gïe zukte soï vrici noi
mi kaenai morji pimu lüo kea · i gy se ponse lo te cange noi xusra le
düu gy tai se pilno jae le nu gy se vamji lo rupnu be li panono · i cy
xusra le düu gy catra ro le ratcu · i oiseï sei la alis xenru tonga
krixa · i mi xersmadi le düu mi ta zaüreü cnixai lïu · i la smacu cao
limna too abu serai le ka vlipa kei gïe mutce le ka kalsygau le lalxu
ca le nu klama

    i abu xutla trisku lu doi smacu dirba ko zaüreü xruti · i nüedoü
mïo ba casnu genai loe mlatu ginaijïa loe gerku vao le nu do na nelci
lïu · i ca le nu la smacu dïu tirna kei sy dutselfarbïo gïe masno
limna xruti abu · i le flira cu mutce le ka blabi to jae le nu cinmo
sei la alis pensi toi · i sy lauble je desku voksa cusku lu eü mïo
klama le korbi · ibabo mi do jungau le mi lisri · i do ba jimpe le düu
makau krinu le nu mi xebni loe mlatu e loe gerku lïu

    i ca mapti tcika le nu cliva kei kïu le nu le lalxu cao tisna loi
cipni ku joi loi danlu vüo poi bao farlu ly · i la datka la cipnrdodo
la cipnrlori la cipnrxakuila soo drata noi vrici je cizra danlu · i la
alis lidne · i piro le girzu cu limna sekaa le korbi



    3 nïonïo cimoo le me la kaukus nu bajra jivna e le clani lisri


    i jeü cizra simlu gunma co jmaji le se rirxe · i lei cipni zoü le
pimlu cu dandu · i lei danlu zoü le kerfa cu jibni snipa · i le romei
zoü cilmo carmi gïe fengu gïe nae kufra

    i le pamoi co preti cu lïa düu taï makau zaüreü sudga · i casnu
laedïu · ibabo zi lo mentu be li soü cu simlu le ka rarna kei fa le nu
la alis cao pendo tavla le romei tai le nu daï abu se slabu ra zea le
nu abu jmive · i jeü abu pu zeü daupro la cipnrlori noi uo badri carna
gïe cusku lu mi do tolcitmau gïejaebo junmau lïu poo · i lae dïu zoü
la alis na curmi secau le nu djuno le düu ly nanca makau · i kïu le nu
la cipnrlori cu jea tolsarxe le nu cusku le düu ly makau nanca cu na
se sumji se cusku

    i uo la smacu noi simlu co catni le romei cu krixa lu ko zutse doi
rodo gïe tinjüi mi · i bae mi bazi sudgau do lïu · i le romei cazi
zutse gïe barda djine co se midju la smacu · i la alis cao xanka catlu
sy kïu le nu abu birti le düu coa bilma bai le nu na sudga baziku

    i lu taa sei la smacu cu vajni simlu cusku · i xu ro do bredi · i
laedïe cu sudrai piro loi se djuno be mi · i ro ko smaji eo · i lu la
uiliam poi jamjïa zïe noi le jdaralpre cu zanru le jamna te zukte be
fi kea cu zeï trubïo loi glepre noi kea turni djica gïe pu mutce co se
tcaci le nu trubasti je jamjïa · i la eduin joi la morkar vüonoü lei
turni be la mersias faü la nortumbrias lïu lïu

    i lu oünai sei la cipnrlori cu cusku je desku lïu

    i lu keopeü sei la smacu cu cusku je frumu jekeküi clite mutce · i
xu do cusku lïu

    i lu mi na goï sei la cipnrlori cu sutra co cusku lïu

    i lu mi pu jinvi le düu jaa goï sei la smacu cu cusku · i mi dïa
cusku · i lu la eduin joi la morkar vüonoü lei turni be la mersias faü
la nortumbrias cu xusra sevaü ubu · ije la stigand jïasai noü le
naijgi ke ralju jdagidva pe la kanterburis cu facki fi da fe le düu se
djica lïu lïu

    i lu facki fi bae ma sei la datka cu cusku lïu

    i lu lu facki fi bae da lïu sei la smacu cu spudu co fengu milxe i
lïa do djuno le düu zo da sinxa makau lïu

    i lu mi jaa djuno le düu zo da sinxa makau kei ca le nu mi facki
sei la datka cu cusku fi da noi soeroi banfi ja curnu · i le preti zoü
fi ma facki fa le ralju jdagidva lïu

    i la smacu na sanji le dïu preti · ije sutra co xruti cusku lu lu
facki fi da fe le düu se djica fa le nu kansa la edgar atelin le nu
penmi la uiliam gïe friti fi ubu fe le nu turni · i le nuntra be la
uiliam ca le nu cfari cu fadni · i küi le nuntolclite be lai norman ne
ubu lïu · i pei doi do iu sei sy cao cusku jecabo carcra be la alis
lïu

    i lu cilmo düi le nu pu cilmo sei la alis badri cusku · i simlu le
ka nasai sudgau mi lïu

    i lu · isekïubo sei la dodos junri cusku co saïrbïo be fi lei
tuple mi stidi le düu le nu penmi cu se tolcfarïi tezüe le nu
nalmocteicau plicüa lo tol- cadmau daftadji lïu

    i lu ko tavla bau la lojban sei la cipnrxakuila cifnu cu cusku · i
mi na se slabu le smuni be süopimu lei dïu clani valsi · ije peï do
jïa na goï lïu · i la cipnrxakuila cifnu cu krogau le stedu müi le nu
mipri le nu cisma · i pisüo lei drata cipni cu mïamli co se tirna

    i lu mi pupüo cusku sei la dodos se xrani cusku le se düu le traji
be le ka se jalge le nu sudgau mïo cu me la kaukus nu bajra jivni lïu

    i lu kïa me la kaukus nu bajra jivni sei la alis cusku lïu · i abu
nae mutce co djica le nu djuno · i küi la dodos pu denpa tai le nu dy
jinvi le düu bae da ei tavla · ije no drata pu simlu le ka djica le nu
cusku de

    i lu jeü sei la dodos cusku le xagrai co ciksi tadji cu nu zukte
lïu to jïa kïudaï le nu do jïa djica co troci ca lo dunra donri kei mi
cusku le sedüu la dodos zukte makau toi

    i pamai dy finti lei sinxa be le nunbajra pluta beo noi cukla
milxe to le satci tarmi na vajni sei dy cusku toi · ibabo punji le
romei le pluta vifaüvaku · i cusku no lu · i pa · i re · i ci · i ko
bajra lïu · i küi coa bajra ca le nu djica · ije coü bajra ca la nu
djica · isekïubo na frili fa le nu djuno le düu moü makau bajra jivni
i küi ca le nu bao bajra zea lo cacra be li pimujïi gïe zaüreü jea
sudga kei la dodos spaji kixsku lu le nu jivni cu mulno lïu · i le
romei cu denmi sanli gïe vasxu mutce gïe te preti fi lu küi ma jinga
lïu

    i le dïu preti zoü la dodos na kakne co danfu secau le nu pensi
mutce · ije dy zeü zutse fau le nu pa degji cu danre le firgapru kei
to le se tarmi be la ceikspir bei vao lei pixra be ri toi ca le nu lei
drata cu denpa je smaji · i uo la dodos cusku lu bae ro da cu jinga
ije ei ro da se cnemu lïu

    i lu küi ma dunda le se jinga sei le voksa soïmei cu te preti lïu

    i lu lïa bae ta lïu se cusku la dodos noi sinxa la alis sepïo pa
degji · ije le romei bazi denmi je sanli je sruri abu gïe se cfipu
kixsku lu au se jinga · i au se jinga lïu

    i la alis cu na milxe jïasai co djuno le düu ei zukte makau · ije
kïu le nu dunku kei abu punji le xance le daski · ije vimcu le bïu
tanxe be lei titydja to üa le silna djacu na pagre le tanxe le nenri
toi gïe fairgau lei titydja lei jinga · i satci fa le nu ro zvati cu
te dunda pa titydja

    i lu küi ei dunda lo se jinga bae ta lïa sei la smacu cu cusku lïu

    i lu lïa sei la dodos cu spuda co junri · i do ponse ma poi drata
zïepe neï le do daski sei dy jmina cusku je carcra be la alis lïu

    i lu lo tajgai poo sei la alis badri cusku lïu

    i lu ko ta mi dunda sei la dodos cusku lïu

    ibabo le romei cu zaüreü denmi je sruri abu ca le nu la dodos
junri dunda le tajgai gïe cusku lu mïa pikci do le nu do cpasarxe le
vi melbi tajgai lïu · ije ca le nu dy moü cusku le tordu se cusku kei
le romei cu geirkrixa

    i la alis cu jinvi le düu piro le tcini cu mutce co cizra · i küi
le romei cu simlu le ka junri kei jae le nu abu na darsi le nu cmila ·
i jïa abu kïu le nu na sanji le düu ei cusku makau cu krobïo rinsa gïe
lebna le tajgai serai le ka junri simlu

    i le bavlaï cu nu citka lei titydja · i le goï cu rinka lo nu
savru gïe cfipu kei kïu le nu lei barda cipni cu pante le nu na kakne
le nu vüirgae le mebycy · moi kei kei e le nu lei cmalu cu nandu vasxu
gïe nitcu le nu se darxi fo le trixe · i küi fanmo uo · ije le romei
cu zaüreü zutse co djine gïe pikci la smacu le nu dïa cusku

    i lu do nupre le nu cusku le citri be do sei la alis cusku e le
düu kïu makau do xebni y my e gy lïu seke jmina cusku abu noi smaji
gïe terpa rüe le nu daï sy se xrani zaüreüku

    i lu le lisri pe mi cu clani je se badri sei la smacu cu cusku je
carcra be la alis je dricmo lïu

    i lu clani jeü linsi sei la alis cusku co manci catlu be le rebla
be la smacu · i küi kïu ma do ly mïa skicu le ka se badri lïu · i abu
cao manci lae dïu ca le nu la smacu cu cusku jae le nu le abu sidbo be
le rebla linsi cu simsa dïe


                           la fengu lo smacu
                                noi fy kea
                                 cpacu cu
                               penmi le
                           zdani · i
                        fy dïe
                        jungasnu
                            · i ïa no
                              prokïu · i ei
                                   flajvisïu
                                  · i ca le ca
                                 cerni no
                               drata cu
                             fasnu
                        · i eo mi
                      farlu
                      sei le smacu
                          cu darlu · i
                               secau lo
                                 pairkamni
                                   lïa mïo
                                nolpratra
                               · i oü na
                             vajni · i
                         je bae mi
                          pajni
                            sei la
                              fengu cu
                                   cusku
                                le nu
                               do
                              se
                               catra


    i lu do na jundi sei la smacu fi la alis cu junri cusku · i do
pensi ma lïu

    i lu ienai gaïnai sei la alis toljgira cusku · i do coa cusku le
mumoi be lei kruvi peï lïu

    i lu · ije ge na goï gi na cumki sei la smacu cu krixa co cladu
jeke fengu mutce lïu

    i lu ui jgena lïu se cusku la alis noi roroi bredi le nu sidju zïe
noi rüu xanka catlu · i lu ui eocai mi do sidju le nu luzgau jy lïu

    i lu ai mi curmi no simsa sei la smacu cu cusku je saïrbïo je
cliva · i do mi tolsïa fau le nu do cusku lo tai nonselsmu lïu

    i lu ainai goï sei la alis uu pikca · i küi füi jeü do selxaicni
lïu

    i la smacu cu spuda fi le nu cmoni poo

    i lu eosai ko xruti klama gïe moü cusku le lisri be fi do sei la
alis kixsku lïu · i lei drata cu kansa co cusku lu goï eocai lïu · i
küi la smacu cu desygau poo le stedu gïenai depsarxe gïe sutyzea le ka
cadzu

    i lu uu na stali lïu se xersku la cipnrlori cazi le nu mutce co
nae se viska · ije le tolcïo cakyjukni cu cabmoi cusku fi le tixnu be
ri fe lu ie doi dirba iu be mi · i ao ctuca do le nu do noroi fengu
lïu · i lu ko na cusku doi mamta sei le citno cakyjukni cu cusku · i
do jai banzu le nu fegygau loe xamsi cakcurnu lïu

    i lu ao la dinas vi zvati jüocai sei la alis fi no steci cu bacru
cusku · i dy cazi cpacu daï lïu

    i lu la dinas kïa vao le nu mi zifre le nu te preti sei la
cipnrlori cu cusku lïu

    i la alis cu djicni spuda kïu le nu roroi bredi le nu tavla fi le
abu danlu · i lu la dinas cu memïamoi mlatu · ijïa certu jeü le nu
kavbu loi smacu · i ui au do viska dy ca le nu jersi loi cipni · i jeü
dy loe cmalu cipni düigi catlu gi citka lïu

    i le dïu se cusku cu se jalge lo banli nu cinmo savru raï lei
zvati · i lo cipni cu sutra le nu cliva · ibo pa tolcïo cipnrpika coa
cliva brebïo gïecabo cusku lu eijeü mi zdakla · i le nicte vacri na
mapti le galxe be mi lïu · ije lo cipnrkanario cu nalsto voksa kixsku
fi lei panzi fe lu ko klama doi dirba · i jeü ca tcika le nu ro do cu
sipna büu le ckana lïu · i kïu loi vrici le romei cu cliva · ije la
alis cu bazi kansa no da

    i lu au mi na pu tavla fi la dinas sei abu sezysku co badri · i no
da pe viku cu nelci dy peï · i küi jüo dy xagrai piro loi mlatu pe le
munje · i oi doi dinas iu ïi xu mi do ba zaüreü viska lïu · i caku la
alis uu coa zaüreü klaku kïu le nu abu cinmo le ka mutce co nonkansa
je badri · ibazibo küi abu cu zaüreü tirna le nu vu stapa · ije abu
djicni galvïa gïe milxe co pacna le düu la smacu cu te sidbo fi lo
drata gïe xruti tezüe le nu moü cusku le lisri



    4 nïonïo vomoo la ractu cu benji lo cmalu me la bil


    i me la blabi ractu noi masno bajra xruti gïe xanka ke sruri catlu
ca le nu klama kei tai le nu ry da pu cirko · i abu tirna le nu ry
lauble sezysku lu oi la noltronïu · i oi la noltronïu doi dirba xance
be mi doi skapi be mi doi zbikre be mi zoü ny da mi ba catrymïe jüosai
· ijo ro mabrnfuru cu mabrnfuru · i mi koa ma falcru lïu · i la alis
zi smadi le düu ry sisku le bifpra e le blabi ke kanba gluta remei · i
abu noi xendo cu coa sisku koa · i küi koa na se viska · i roda simlu
le ka bao cenba kei ba le nu abu limna le lalxu · i le barda kumfa poi
vasru le blaci jubme e le cmalu vorme cu bao mulno canci

    i baziku la ractu cu sanji la alis noi rüu sisku küo gïe fengu
kixsku fi abu fe lu ue doi meri,An do ma zukte büu le bartu · i ko ca
bajra klama le zdani gïe bevri lo gluta remei e lo bifpra mi · i ko
sutra lïu · i la alis cu tai terpa jae le nu abu zi bajra faa le farna
poi ry jarco küo gïe na troci le nu ciksi le se srera be ry

    i lu tu ba se spaji le nu facki le düu mi makau du · i küi ee mi
bevri le bifpra e lei gluta tu y vao le nu daï mi tolcri lïu · i abu
ca le nu cusku dïu cu penmi lo cnici ke cmalu zdani noi le kea vrogai
cu se dandu lo carmi lastu tapla noi le cmene poü lu blabi ractu lïu
bao se ciska fi kea · i abu nerkla secau le nu vrodarxi kei gïe sutra
le nu serti cpare kei gïe terpa le nu penmi le caa me la meri,An gïe
gau barkla le zdani pu le nu tolcri le bifpra e lei gluta

    i lu ua cizra sei la alis sezysku fa le nu mi selfu lo ractu · i
rüa zaümai la dinas mi ba minde lïu · i abu coa se xanri loi klesi be
lei cuntu beo poi daï fasnu · i lu doi nix alis ko ca klama ti gïe
bredi le nu cadzu lïu · i lu mi bazi klama doi kurji · i küi ei mi
jundi le vi kevna gïe fanta le nu le smacu cu barkla lïu · i lu küi
ianai curmi sei la alis dïa coe le nu la dinas cu stali le zdani vao
le nu dy coa tai minde lei prenu lïu

    i caku abu zvati lo cnici ke cmalu kumfa noi lo jubme cu lamji le
canko be kea gïe se cpana to düi le abu se pacna toi lo bifpra e jïici
cmatce ke blabi ke kanba gluta remei · i abu lebna le bifpra e pa le
gluta remei gïe püo cliva le kumfa ca le nu catlu faa lo cmalu botpi
noi sanli le jibni be le minra · i ca le ca krefu noda by tcita fïo
jufra lu ko mi pinxe lïu · i küi abu gacri vimcu gïe punji by le abu
ctebi · i lu jüo ca ro nu mi pinxe ja citka da kei sei abu sezysku bae
de poi cinri cu fasnu · isekïubo mi ba zgana le nu le vi botpi makau
gasnu · i ao ti gasnu le nu mi zaüreü banro lo barda · i mi mutce le
ka tatpi le nu tai cmatce lïu

    i jaa caa gasnu lae dïu · i goï pu le se pacna be abu · i pu le nu
abu moü pinxe le xadba be le se botpi kei le abu stedu cao catke le
drudi · i abu bilga le nu korcu kei le nu marbi le cnebo le nu porpi ·
i abu sutra le nu punji le botpi kei gïe sezysku lu banzu · i ao mi
coü banro · i caku mi kaenai pagre le vorme · i au mi na pu pinxe lo
tai mutce lïu

    i oi dukse le ka lerci kei fa le nu djica lae dïu · i abu banro
gïe zao banro gïe bazi bilga le nu sanli le loldi lei cidni · ibazibo
le canlu na banzu lae dïu jïasai · i abu troci le nu vreta gïe punji
nüige lo cidni le lamji be le vorme gi le drata birka le sruri be le
stedu · i küi abu zao banro · i uo abu tolsea lo birka pao le canko
gïe setca lo jamfu le danmo tubnu gïe sezysku lu uo mi kaenai gasnu lo
bancu · i mi ma ba lifri lïu

    i zanfüa la alis fa le nu le cmalu ke makfa botpi ca mulno le ka
ceü makau rinka · i abu ca na banro lo bramau gïe küi mutce le ka
tolkufra · i zaa na cumki fa le nu abuboi zaüreü bartu le kumfa
isekïubo abu tolgei uenai

    i lu le mi zdani ti mutce zmadu le ka pluka sei la alis uu pensi i
büu zy genai roroi zenba joi jdika ginai roroi se minde loi smacu e
loi ractu · i aunairüe mi na klama fo le ractu kevna · i küi · i küi
cizra fa le tai nu jmive · i mi jaa kucli le düu mi makau caa lifri ·
i mi ca le nu tcidu loi crida lisri cu krici le düu loe tai cuntu
noroi fasnu · i caku mi cy midju · i ei da finti lo cukta mi · i ie ei
goï · i ai mi ca le nu bao banro cu finti · i küi mi ca bao banro sei
abu badri jmina · i baünai le büu canlu na banzu le nu banro lo bancu
lïu

    i lu küi jao sei la alis pensi mi ba noroi zenba le ka tolcitno i
lae dïu pluka · i mi noroi tolcitno ninmu · i küi mi roroi cilre da ei
· i oi aunai goï lïu

    i lu oi doi alis noi bebna sei abu sezyspuda taï ma do da büu kae
cilre · i ue le canlu jaarüe banzu tüa do · i noda büu canlu lei ve
cilre cukta lïu

    i abu cao coe · i pamai darlu lo mlana gïe remai darlu le drata
gïe zbasu lo vajni nuncasnu le romei · i küi ba lo mentu be li soo abu
tirna lo voksa noi bartu küo gïe sisti tezüe le nu tinzga

    i lu doi meri,An doi meri,An sei le voksa cu cusku ko bevri lei mi
gluta mi caku lïu · ibabo tirna lo nu cmalu ke jamfu stapa lei serti ·
i la alis djuno le düu la ractu cu klama tezüe le nu sisku abu i abu
desku jae le nu le zdani cu desku · i abu tolmorji le nu ge abu ca
kilto la ractu le ka barda gisekïubo noda krinu le nu terpa ry

    i caku la ractu cu tolcliva le vorme gïe troci le nu kargau vy · i
küi kïu le nu ge ei le vrogai faaneï karbïo gi le cidni be la alis cu
catke vy kei le se troci cu se fliba · i la alis tirna le nu ry
sezysku lu ai mi srukla gïe nerkla fo le canko lïu

    i lu na ba goï sei la alis pensi lïu · i abu denpa le nu krici le
düu tirna le nu la ractu cu cnita le canko · ibazi abu jai suksa fai
le nu pejgau le xance gïe jgari le vacri · i abu kavbu noda gïeküi
tirna lo cmalu se krixa e lo nu farlu e lo porpi blaci sance gïe
nibjïi lae dïu le düu cumki fa le nu ry farlu lo guzme tanxe a lo
simsa

    ibabo lo fengu voksa to be la ractu toi coe lu jüi pat jüi pat do
ma zvati lïu · ibabo lo voksa noi abu kea na pu tirna küo lu jüo mi ti
zvati · i mi kakpa sisku loe plise doi banli lïu

    i lu oonai kakpa sisku loe plise sei la ractu cu fengu cusku · i
ko mi klama gïe sidju le nu mi bae ti bartu lïu to sance loi drata ke
porpi blaci toi

    i lu pau reï pat ta poi zvati le canko cu mo lïu

    i lu jüo ta birka doi banli lïu to py bacru zoi zoi birrrka zoi
toi

    i lu birka doi bebna · i ma pu viska lo birka poi tai barda · i ta
se tisna piro le canko lïu

    i lu jüo goï doi banli · i küi ta caa birka lïu

    i lu · iseju noda va cuntu ta · i ko ta vimcu lïu

    ibabo zeü smaji · i la alis soüroi tirna loi lauble selsku noü müa
lu jüo mi na nelci doi banli · i nasai goï lïu e lu ko zukte tai le mi
te minde doi tolvri lïu · i uo abu rereü pejgau le xance gïe rereü
jgari le vacri · i caku tirna re cmalu se krixa e lo porpi blaci sance
drata · i lu ue xokau guzme tanxe cu zvati sei la alis pensi · i aü ma
bazi se zukte · i le nu lacpu mi pao le canko zoü au kakne · i jüo mi
na djica le nu zao stali ti lïu

    i abu zea denpa gïe tirna no lo zaümoi · i romai tirna lo sance be
lo cmalu carce xislu e soïsai voksa noi tavla kansïu · i abu snada le
nu jimpe tüa lei valsi · i lu le drata serti ma zvati · i ua ei mi
bevri le pamei · i la bil cu coe le drata · i jüi bil ko ta ti bevri
doi citno · i ko ta punji le vi kojna · i na goï · i puku ko ta
jonsimgau · i ta zao na preja lo galtu banzu · i jüo ta ba xamgu banzu
i ko na tcila jundi · i jüi bil ko jgari le vi skori · i xu le drudi
ba sarji · i ko jundi le va kluza tapla · i oi ta cao farlu jüi cnita
tosaa cladu popsna toi · i ma ta gasnu · i rüa la bil · i ma ba cnita
klama fo le danmo tubnu · i mi na · e ko goï · i ai mi na goï · i la
bil ba goï · i jüi bil le selseü do minde le nu do cnita klama fo le
danmo tubnu lïu

    i lu aa eipei la bil cnita klama fo le danmo tubnu sei la alis
sezysku · i süa la bil bilga le nu zukte roda · i mi na basti la bil
gïu te pleji lo mutce · i le vi fagzda jaa jarki · i küi peï mi kae
tikpa milxe lïu

    i abu tolsea le jamfu le tubnu selaü le kakne traji gïe denpa le
nu tirna lo cmalu danlu to abu na smadi le düu danlu makau toi noi
sraku je srukla neï le tubnu gaünea abu · ibazi abu ca le nu sezysku
lu ti me la bil lïu cu paroi kinli tikpa gïe denpa le nu zgana le nu
makau ba fasnu

    i pamai abu tirna lo voksa soïmei pe lu ta moï me la bil lïu · i
remai goï le ractu voksa pe lu ko ta jgari doi le lamji be le spati
jimte · i cimai goï lo smaji · i vomai goï lo drata ke voksa kalsa pe
lu ko sarju le stedu be ta · i gau ko ta pinxe lo jikru · i ko ta na
vaxydicra · i ma mo doi pendo · i do ma pu lifri · i ko mïa jungau lae
dïu lïu

    i romai goï lo cmalu je ruble je lauble voksa to lu ta me la bil
sei la alis pensi lïu toi pe lu mi jaarüe djuno · i banzu kïe · i mi
ca kufra · iküi mi dukse le ka jenca kei le nu jungau · i mi djuno le
poo düu da mi catke tai lo danre selkei plipe · i mi tolfaü tai tüa
loe tsani jakne lïu

    i lu ie do caa goï doi pendo sei lei drata cu cusku lïu

    i lu ei mïo jelgau le zdani sei la ractu voksa cu cusku lïu · i la
alis krixa serai le ka cladu kei lu ganai goï gi mi ba jeïcru la dinas
do lïu

    i zi smaji mulno · i la alis pensi lu aü ta ma ba zukte · i ei vao
le nu prije cu vimcu le drudi lïu · i bazi lo mentu be li jïire coa
zaüreü rüu muvdu · i la alis tirna le nu la ractu cu cusku lu pa
carcylai cu banzu le nu coa coe lïu

    i lu pa carcylai noü bae ma sei la alis pensi lïu · i küi abu zeü
na senpi · ibazi soï cmalu bidju cu carvi pao le canko · i süoboi by
darxi abu fo le flira · i lu mi ti ba tolcfagau sei abu sezysku lïu i
abu krixa lu leo ko na zaüreü coe lïu · i laedïu cupra lo drata ke
smaji mulno

    i la alis se spaji sanji le nu ro le bidju cu binxo lo cmalu nanba
ca le nu vreta le loldi · i lo carmi coa sidbo fi le abu menli · i lu
le nu mi citka pa le nanba kei sei abu pensi ba jüo rinka le nu mi
cenba le ka barda · i kaenaisai brazengau mi · i jao jüo peï cmazengau
mi lïu

    i sekïubo abu tunlo pa le nanba gïe gleki le nu facki le düu ca
coa cmazea · i abu ca le nu cmalu banzu le nu pagre le vorme cu bajra
klama le bartu be le zdani gïe penmi lo soïmei be loi cmalu danlu joi
cipni beo noi denpa · i le cmalu rebyrespa uu noü la bil midju le
romei gïe se sarju re smacrkobaiu noi dunda lo se botpi · i roda sutra
faa la alis ca le nu abu tolcanci · i küi abu too bajra serai le ka
sutra kei gïebazi snura zvati lo denmi ricmei

    i lu ei pamai sei la alis ca le nu rüu cadzu büu le ricmei cu
sezysku mi zaüreü banro le mi barda · i ei remai mi tolcri le melbi
purdi · i peï laedïu cu xagrai selpla lïu

    i jüo xamgu selpla · i cnici je sampu · i papoo nabmi zoü abu te
sidbo le nu coa coe kei naku le cmarai jïasai · i ca le nu abu xanka
catlu rüu lei tricu kei lo cmalu ke kinli se bacru noi vi gapru le abu
stedu cu gasnu le nu abu faagaü sutra catlu

    i lo bratce gerpanzi faanïa catlu abu sepïo loi barda je cukla
kanla gïe ruble tengau lo xance gïe troci le nu pencu abu · i lu uu
doi dirba lïu se cusku la alis sepïo lo xlura tonga · i abu mutce le
ka troci le nu siclu · i küi mutce terpa le sïo gy xagji noi laa nibli
le nu gy citka abu müinai le nu abu xlura

    i abu jaarüe sanji le nu abu lo cmalu grana cu lafti gïe jarco le
gerpanzi · ijaebo le gerpanzi cu plipe le vacri ro le jamfu gïe se
pluka cmoni gïe sezreo le garna gïe gasnu le nu simlu le ka gunta ri
ibabo la alis rivbi le nu janli kei le nu muvdu le trixe be lo barda
cpinyspa · i ca le nu abu tolcanci le drata mlana kei le gerpanzi
zaüreü sezreo le grana gïe gunro farlu sejae le nu sutra troci le nu
jgari gy · ibabo la alis noi jinvi le düu simsa loe nu kelci lo
braxirma zïe noi terpa loe nu se stapa fi le gy jamfu cu zaüreü bajra
faatïa le cpinyspa · i le gerpanzi coa sooroi zeï gunta le grana gïe
veïfaa je veütoo bajra gïe roroi rufsu bacru gïe romai vu zutse gïe
taïrvaü gïe se tance le dandu be le moklu gïe se kanla lei xadba ganlo

    i le cabna cu simlu fi la alis fe le ka xamgu mapti le nu cliva
isekïubo abu zi coa coe gïe bajra coü le nu mutce tatpi gïe vasxu
claxu e le nu le se bacru be le gerpanzi vu se sance lo ruble mutce

    i lu küi dirba ke cmalu gerpanzi sei la alis noi surla le nu vreta
lo mat- nyxrula kei gïe pilno lo my pezli le nu cupra lo brife cu
cusku · i mi mutce nelci le nu ctuca tu loi seltra vaodaï le nu mi
mapti fi le ka barda · i oi mi jibni tolmorji le nu ei mi zaüreü banro
i aa ei mi ma zukte · i rüa ei mi citka ja pinxe da · i küi le banli
preti zoü goï ma lïu

    i jüo le banli preti cu me zo ma · i la alis faarüu catlu lei
xrula e lei srasu gïe küi viska noda poi simlu le ka mapti loe se
citka ja pinxe · i lo barda mledi cu zvati lo jibni be abu gïe simsa
abu le ka galtu · i abu ca le nu bao catlu le cnita e le re mlana e le
trixe be my kei cu te sidbo fi le düu ee catlu gïe viska le nu makau
cpana my

    i abu tcena jïu lei jamfu jipno gïe catlu le bancu be le korbi be
le mledi · i lei abu kanla cu penmi lei kanla be lo barda ciftoldi noi
zutse le cpana zïe noi lei kea birka cu se polje zïe noi smaji damvaü
sepïo lo clani nargile zïe noi jundi genai abu gi no drata



    5 nïonïo mumoo se djusku lo ciftoldi


    noï la ciftoldi ku joi la alis zea simxu le nu smaji catlu · i
bazubo la ciftoldi cu bevri le nargile fo le moklu gïe oüdai aïnaidai
cusku fi abu

    i lu do du bae ma sei la ciftoldi cu cusku lïu

    i dïu na xamgu mukti le nu coa casnu · i la alis toldarsi spusku
lu mi y · i mi nae mulno djuno doidoü gaïnai ca le cabna · isaünai mi
djuno le düu mi du makau ca le nu mi ckana cliva ca le cabycerni ·
iküi peï mi sooroi se galfi ba lae dïu

    i lu ma dïu do smuni sei la ciftoldi cu tolxendo cusku · i ko ko
ciksi lïu

    i lu üu mi na kakne le nu mi mi ciksi doidoü gaïnai sei la alis
cusku · ikïubo uadai mi na du mi lïu

    i lu uanai sei la ciftoldi cu cusku lïu

    i lu üu mi na kakne le nu xagmau cusku deü sei la alis clite mutce
spuda kïu le nu züu mi na jimpe lae deü · ije le nu mitre soïda zea lo
donri cu cfipu mutce lïu

    i lu na goï sei la ciftoldi cu cusku lïu

    i lu oocüi ïa do zao na facki sei la alis cusku · iküi peï do ca
le nu binxo lo todbïolanka to jüodai do bacaa binxo ca da toi gïebabo
binxo lo toldi cu ba milxe le ka se cizra peïpei lïu

    i lu peïnaisai sei la ciftoldi cu cusku lïu

    lu oocüi jüocüi do cinmo lo drata sei la alis cusku · i mi djuno
le düu daï bae mi cinmo loe se cizra lïu

    i lu bae do gaï sei la ciftoldi cu tolsïa cusku · i do du bae ma
lïu

    i dïu xrugau le remei le krasi be le nu taarsïu · i la alis milxe
fanza le nu la ciftoldi cu cusku loe tordi mutce pinka kei gïe sanli
zenba gïe junri mutce cusku lu peï ei do cusku puku le sedüu bae do du
ma lïu

    i lu kïu ma sei la ciftoldi cu cusku lïu

    i lae dïu jïa cfipu preti · i la alis na kakne le nu pensi lo
xamgu krinu · ijebo la ciftoldi cu simlu le ka nae se zdile · isekïubo
abu coa cliva

    i lu ko xruti sei la ciftoldi faa abu krixa · i ei mi cusku le
vajni lïu

    i lae dïu cinri simsa jüo · i la alis torni gïe xruti

    i lu ko surla stali sei la ciftoldi cu cusku lïu

    i lu xu lae dïu cu mulno sei la alis cusku lïu · i abu ralte le nu
fengu tai le xagrai nu abu kakne

    i lu na goï sei la ciftoldi cu cusku lïu

    i la alis jdice le düu denpa kei kïu le nu ge noda se zukte gi
cumki fa le nu cy jungau abu lo se vamji be le nu tirna · i cy zea lo
mentu be li soo cao damvaü gïe na tavla · i romai cy tolpolje lei
birka gïe zaüreü lebna le nargile le moklu gïe cusku lu jao do jinvi
le düu do bao cenba · i xu goï lïu

    i lu oi mi bao cenba doidoü sei la alis cusku · i mi na kakne le
nu morji loe du tai le nu mi pu nao noa · i jïa mi na stodi le ka
mitre kei zea lo mentu be li süopano lïu

    i lu na kakne le nu morji bae ma sei la ciftoldi cu cusku lïu

    i lu mi pu troci le nu sitna lu ua le cmalu gunkybifce lïu · i küi
ri se bacru jae lo frica sei la alis badri mutce voksa spuda lïu

    i lu ko sitna lu do tolcitno doi paf uiliam lïu sei la ciftoldi cu
cusku lïu

    i la alis polje lei xance gïe coa coe dïe


     do tolcïo doi paf uiliam sei le citnau cu cusku
     i le kerfa be do caa blabi
     i ue do le loldi le stedu cu sanli
     i do jinvi xu le düu drani


     i ca le mi nuncïo sei la uiliam spuda
     mi terpa le nu mi se benxai
     i caku jüosai mi noda se besna
     i uisai mi roroi kae coe


     i sei le citnau cu cusku do keü tolcïo
     gïe bao binxo lo plana
     i küi do plipe puzi vi le vorme
     i ma krinu le nu kae goï


     i ca le mi nuncïo sei le ruskre prije
     cu cusku mi rotsu se xadni
     sepïo le vi kruji noi fepni li pa
     i xu do te vecnu lo remei


     i do tolcïo sei cusku · i se xedja co ruble
     fi ro da poi jarmau lo grasu
     i küi le gunse do müo se citka
     i aü taï ma do snada


     i ca le mi nuncïo mi flaraa gunka
     gïe darlu roda le speni
     i le jalge ke sluji kamtsa pe le xedja
     cu renvi fi le mi nunjmive


     i do tolcïo sei cusku · i nandu co sruma
     le nu le do kanla cu vlipa
     i küi lo xasycurnu gau do nazbi lanxe
     i ma rinka le nu do tai certu


     i mi bao spuda ci preti noi banzu
     sei le patfu cu cusku · i ko cumla
     i peïpei mi do ba tirna zeesai
     i ko cliva · inaja mi do tikpa


    i lu dïu na drani se cusku sei la ciftoldi cu cusku lïu

    i lu üu na mulno drani sei la alis toldarsi cusku · i süo le valsi
bao se galfi lïu

    i lu toldrani coa le cfafanmo coü le tolcfafanmo sei la ciftoldi
cu birti cusku lïu · i smaji zea lo mentu be li soo

    i la ciftoldi cu tavla pamoi

    i lu aupei do clani mitre ma sei cy te preti lïu

    i lu ue · i le düu mitre makau na vajni sei la alis sutra spuda i
na nelci le nu tai cafne fa le nu cenba · i do djuno lïu

    i lu mi bae na djuno sei la ciftoldi cu cusku lïu

    i la alis cusku noda · i abu pu tai se fapro noroi le abu nunjmive
gïe ca cinmo le nu fengu binxo

    i lu xu do ca se mansa sei la ciftoldi cu cusku lïu

    i lu y au mi brazea doi doü sei la alis cusku · i le nu cenmitre
li ze cu mutce le ka mabla lïu

    i lu iasai mutce le ka zabna sei la ciftoldi cu fengu cusku lïu ·
i cy sanli binxo ca le nu tavla to cy satci cenmitre li ze toi

    i lu küi mi na se tcaci sei la alis kecti tonga pante lïu · i abu
pensi lu au lei vi danlu na tai jai frili fai le nu se cnixrani lïu

    i lu do ba se tcaci sei la ciftoldi cu cusku · i cy punji le
nargile le moklu gïe coa zaüreü damvaü

    i caku la alis denpa lenu cy dïa tavla · iba lo mentu be li jïire
la ciftoldi cu vimcu le nargile le moklu gïe jïireroi sipfru gïe desku
· i cy cliva le gumri gïe cpare le srasu le darno gïecabo piksku poo
lu pa mlana do clazengau · ije le drata mlana do torzengau lïu

    i lu pa mlana be bae ma · i le drata mlana be bae ma sei la alis
pensi lïu

    i lu le gumri lïu se cusku la ciftoldi tai le nu daï cy tirna le
abu selpensi · ibazibo canci

    i la alis pensi zgana le gumri zea lo mentu gïe troci co facki le
düu le re mlana cu du makau · i gy prane cukla · isenïibo le nabmi cu
nadycai · iküi ca le fanmo abu tengau lei birka rüu le gumri vea le
selküe gïe popygau sepïo ro le re xance le korbi lo cmalu

    i lu ma faü ma mo faü mo sei abu sezysku lïu · i cmabatci le pritu
cmalu tezüe lenu cipra fi le selrïa · ibazibo ganse lo vlile nundarxi
le xejnïa · i ri darxi le jamfu

    i abu carmi terpa le suksa nunstika · iküi cinmo le nu ei na xaksu
le temci · imüibo abu sutra tolbao · ije zi coa zukte lenu citka pisoü
le drata cmalu · i le abu xedja cu tai tagji te damre le jamfu jae le
nu carmi nandu fa lenu kargau le moklu · iküi ca le fanmo cu kargau
gïe snada lenu tunlo lo pagbu be le zunle cmalu


    *******
    ******
    *******


    i lu ua le stedu be mi cu zifre lïu se cusku la alis fïo tonga le
ka gleki poi bazi binxo le ka tepselspaji kei ca lenu facki le düu na
kae tolcri le janco · i abu faanïa catlu gïe viska lo tcebra clani
cnebo poo noi stani simsa sanli le xamsi be fi lo nïavu crino pezli

    i lu le va crino cu bae mo sei la alis cusku · i lei mi janco bao
klama ma · i oi doi xance be mi kïu ma mi nalkae le nu viska do lïu ·
i abu muvgau xy ca le nu tavla · i küi se jalge lo poo cmalu nu desku
fa lei darno ke crino pezli

    i le nu muvgau lei xance le stedu cu simlu le ka na cumki isekïubo
abu troci le nu muvgau le stedu lei xance · i abu mutce gleki le nu
facki le düu le cnebo cu jai frili fai le nu krobïo faa roda tai tüa
loe since · i abu bao snada le nu krobïo jae lo melbi zigzagi kei gïe
bredi le nu sfubu le jbini be lei pezli noi abu facki le düu kea nae
drata le gapru be lei tricu noi nïa kea abu pu klama · icabo lo kinli
se bacru cu gasnu le nu abu sutra tïekla · i lo barda tcacpi pu vofli
faa le abu flira gïe vlile darxi abu le nalci

    i lu ii since sei la tcacpi cu krica lïu

    i lu mi bae na since sei la alis fengu cusku · i oi ko mi cliva
lïu

    i lu since keü sei la tcacpi cu mlimau rapsku lïu · i ty klaku
jmina lu roda poi mi troci zoü da na mansa sy lïu

    i lu mi jimpe noda le te tavla be fi do sei la alis cusku lïu

    i lu mi troci tüa loe tricu genja · ije mi troci tüa loe rirkoi
ije mi troci tüa loe spabïu sei la tcacpi secau le nu jundi abu cu
cusku · iküi noda pluka loe since lïu

    i la alis zenba le ka cfipu ceü · iküi abu pensi le düu noda prali
le nu jmina cusku pu lenu la tcacpi cu moü tavla

    i lu nandu fa lenu kurji le sovda kei poonai sei la tcacpi cu
cusku · ije jïa ei mi mi kajde loe since zea le nicte e le donri · i
zee le jeftu be li ci mi sipna noda lïu

    i lu mi mutce xenru le nu do se fanza sei la alis noi coa jimpe le
smuni be fi cy cu cusku lïu

    i lu mi posycüa le tricu galrai be le ricfoi sei la tcacpi cu
krixa zenba ke ranji cusku · icabo mi pensi le düu uo mi zifre fi le
nu sincycau · i ue torni klama fi le tsani · i oi since lïu

    i lu küi jüasai mi bae na since sei la alis cusku · i mi y · i mi
lïu

    i lu aa do bae mo sei la tcacpi cu cusku · i mi zgana le düu do
troci co finti da lïu

    i lu mi y cmalu nixli lïu la alis se cusku co senpi kïu lenu morji
le nu soïroi selstika zea le ca dorni

    i lu lisri lakne ianai sei la tcacpi cu tolsïarai tonga cusku i mi
zeepu viska soï cmalu nixli · iküi nori se cnebo lo simsa be ta · i
ienaicai · i do since · ije eenai do tolxüa · i laa do bazi cusku le
sedüu do zeepu na vüizga lo sovda lïu

    i lu mi jaa vüizga lo sovda sei la alis noi mutce jetsku verba cu
cusku · iküi kaü loe cmalu nixli cu dunli loe since le ni citka loe
sovda lïu

    i lu ianai sei la tcacpi cu cusku · isenïibo loe cmalu nixli cu
since da · i mi jao cusku dïu lïu

    i le sidbo tai cnino la alis jae le nu abu smaji zea lo mentu be
li jïire · i lae dïu curmi le nu la tcacpi cu jmina lu jüosai do sisku
loe sovda · i na vajni mi fa le düu do cmalu nixli gïikau since lïu

    i lu mutce vajni bae mi sei la alis sutra cusku · i küi jeü mi na
sisku loe sovda · i jïa mi romüei le düu jaa goï cu nae djica lei me
do moi · i mi na nelci loe nalseljukpa sovda lïu

    i lu ko cliva vaoku sei la tcacpi cu tolxendo tonga cusku lïu · i
ty cu zaüreü zutse le ty zdani · i la alis dzikla le jbini be lei
tricu serai le kamxamgu verai lei selkae vao le nu le abu cnebo ku joi
lei jimca cu zao se jgena · i soïroiku abu bilga le nu tolseltoï cy ·
i baku abu morji le nu abu zao jgari lei gumri spisa lei xance · i abu
coa junri zukte le nu citka pa spisa pamai e le drata remai · i abu
süoroi zenba gïe süoroi jdika · iromai abu snada le nu tcaci clani

    i abu pu mitre lo drani jibni zu lo tai mutce jae le nu cizra ca
le cfari · i küi abu se tcaci binxo zea lo mentu be li soü gïe dïa tae
sezytavla · i lu uo le xadba be le mi selpla bao se zukte · i üe lei
büu nuncenba cu cizra · i mi noroi birti le düu mi ba binxo makau zi
lo mentu · i küi mi bao xruti le ka drani mitre · icaku ei nerkla le
melbi purdi · i aü taï ma zukte lae dïu lïu · i abu ca le nu cusku dïu
cu suksa tolcliva lo klina noi vasru lo cmalu zdani noi mitre li jïipa
i lu romüei le düu makau xabju ta kei sei la alis pensi na drani fa le
nu mi tolcanci tai le nu mi ca mitre · i vaoku mi terpygau mutce lïu ·
i sekïubo abu coa zaüreü citka le pritu spisa gïe na darsi le nu
jbikla le zdani kei pu le nu bao jdika jae le nu cenmitre li reno



    6 nïonïo xamoo le xarju · e lei tsaprpiperi


    i zea lo mentu abu sanli gïe catlu le zdani gïe pensi le düu ei
bazi zukte makau · icabo lo selfu poi dasni le manfytaü cu bajra cliva
le ricmei to abu jinvi le düu sy selfu kei fo le nu sy dasni lo
manfytaü · i abu vao daï nae bo lae dïu ca le poo nu viska le flira cu
te cmene sy zo finpe toi gïe cladu darxi le vorme le degycidni · i vy
karbïo gau lo drata manfytaü dasni selfu noi se flira lo cukla gïe se
kanla lo barda tai tüa loe plipybanfi · i le re selfu sei la alis
sanji zoü le kerfa cu pumvau gïe cukla gacri piro le stedu · i abu
mutce co kucli le düu srana makau kei gïe parkla lo milxe co bartu be
le ricmei kïu le nu tinjüi

    i pamai la finpe selfu cu tolsae fi le cnita be le sy birka fe lo
barda xatra noi jibni dunli sy le ka barda · i sy dunda xy le drata
gïe junri tonga cusku lu fi la noltronïu cu fitytïi fa la noltrunïu fe
le nu kelcrkroke lïu · i la plipybanfi selfu cu mintu fi le ka junri
tonga kei gïe milxe stika le valsi porsi gïe refsku lu fa la noltrunïu
cu fitytïi fi la noltronïu fe le nu kelcrkroke lïu

    ibabo le remei cu krobïo rinsa simxu · i lei kerfa be le remei cu
xrebïo

    i la alis tai cmila müi lae dïu jae le nu bilga le nu bajra xruti
le ricmei kïu le nu abu terpa le nu ry tirna abu · i ca le nu abu cu
zaüreü mipri catlu kei ge le finpe selfu bao cliva gi le drata cu
zutse le loldi nea le vorme gïe bebna catlu faa le tsani

    i la alis toldarsi klama le vorme gïe darxi

    i lu noda do prali le nu darxi sei la selfu cu cusku · i goï kïu
reda · i pamai mi do dunli le ka zvati le mokau mlana be le vorme · i
remai neï cupra lo tai savru jae le nu noda kakne le nu tirna do lïu ·
i jüo lo tolfadni savru cao nenri · i rüi cmoni je senci · i rüinai
barda sance tai loe nu lo palta a lo patxu cu porpi

    i lu peüdoü sei la alis cusku mi nerkla taï ma lïu

    i lu le nu do darxi cu racli sei la selfu secau le nu jundi abu
kei dïa coe vao le nu daï mi do sepli le vorme · i müa vao le nu daï
do nenri kei ge do darxi gi mi curmi le nu do barkla lïu · i sy catlu
le tsani zea le nu tavla · i la alis jinvi le düu jüosai sy tolclite
lae dïu · i lu küi jüocüi ta na kakne co rivbi lae dïu sei abu sezysku
i lei ta kanla tai jibni le gapru be le stedu · iseju ei ta spuda loe
preti · i mi nerkla taï ma sei abu cladu ke krefu cusku lïu

    i lu mi zutse ti sei la selfu cu te pinka coü le bavlamdei lïu

    i caku le vorme be le zdani cu karbïo · i lo barda palta cu sfubu
le bartu faasai le stedu be le selfu · i py jaarüe pencu le sy nazbi
gïe porpi janli lo tricu poi trixe sy

    i lu a le bavlamji remoi djedi lïu dïa se cusku le selfu sepïo le
mintu tonga tai le nu daï noda fasnu

    i lu mi nerkla taï ma sei la alis sepïo lo lauzma tonga zaüreü
retsku lïu

    i lu xu do bae jaa nerkla sei le selfu cu cusku · i dïu pamoi loi
preti lïu

    i lïa lae dïu jetnu · i küi la alis na nelci le nu te cusku dïu i
lu oi sei abu bacru sezysku ro le danlu cu darlu · i banzu le nu
fenkygau lïu

    i la selfu cu simlu le ka jinvi le düu mapti le nu zaüreü te pinka
· i lu mi ti ba zutse sei sy cusku rüinaiku zea lo djedi be li soï lïu

    i lu küi ei mi ma zukte sei la alis cusku lïu

    i lu lo se djica be do sei le selfu cu cusku lïu · i sy coa siclu

    i lu oi noda mi prali le nu tavla ta sei la alis tolpacna cusku i
ta prane bebna lïu · i abu kargau le vorme gïe nerkla

    i le vorme cu pluta lo barda jupküa noi culno lo danmo vea pa le
fanmo kubïi le drata · i la noltronïu cu zutse lo cibyseltuple stizu
büu le midju gïe kurji lo cifnu · i le jukpa cu korcu gaü le fagri gïe
jicla doe lo barda patxu noi simlu le ka culno lo stasu

    i lu jüo pidüe tsaprpiperi cu zvati le va stasu sei la alis noi
rüi senci cu sezysku lïu

    i pidüe boi ty zvati jüo le vacri · i la noltronïu jïacai cu
rüinai senci · i le cifnu zoü cy rüi desfau senci joi kakcmoni · i ro
jupküa zvati poi na senci cu du le jukpa a le barda mlatu poi zutse le
fagystizu gïe relkerlo ganra cisma

    i lu eo ko mi jungau sei la alis noi milxe terpa rïa le nu na
birti le düu xukau le nu pamoi tavla cu clite cu cusku le düu le do
mlatu tai cisma müi makau lïu

    i lu ta tcicymlatu sei la noltronïu cu cusku · i laedïu krinu · i
do xarju lïu

    i lenu ny tcevlile bacru le romoi valsi cu mukti lenu la alis
suksa plipe · iküi abu bazi jimpe ledüu ny tavla le cifnu enai abu
isemüibo virnu lenu dïa cusku

    lu mi na djuno le düu loe tcicymlatu cu roroi gancisma · i jüo mi
na djuno le düu loe mlatu cu bae kakne loe nu gancisma lïu

    i lu roboi my kakne sei la noltronïu cu cusku · ije soeboi my caa
zukte lïu

    i lu mi na djuno fi süo boi my poi caa zukte sei la alis tceclite
cusku lïu · i abu mutce se pluka le nu jorne fi le nunsimtavla

    i lu do na djuno soï da sei la noltronïu cu cusku · ije lae dïu
fatci lïu

    i la alis nasai nelci le tonga pe le pinka gïe jinvi le düu xamgu
fa le nu cfagau lo drata selcasnu · i le jukpa ca le nu abu troci co
cuxna sy cu lebna le patxu be lo stasu le fagri gïe coa zukte le nu
renro ro se kuspe be jy la noltronïu ku joi le cifnu · i lei fagri
tirse cu pamoi · ibabo jersi fa lo tansi joi palta joi palne carvi · i
la noltronïu nae jundi cajïasai le nu darxi ny · i le cifnu pu cao tai
mutce krixa jae le nu nalcumki fa le nu djuno le düu xukau lei
nundarxi cu crogau

    i lu oi eosai ko kurji le do se tarti sei la alis terpa dunku
plipe krixa · i oi uu le ta melbi nazbi lïu ca le nu lo nalfadni barda
tansi cu vofli zoa ny gïe narüe beirvïu ny

    i lu romüei le düu roda kurji le da cuntu kei sei la noltronïu cu
rufsu cmoni cusku le munje cu zenba le ka carna sutra lïu

    i lu lae dïu na prali sei la alis noi mutce gleki le nu kae jarco
pisoü le nu abu djuno cu cusku · i ko pensi le nabmi poi lae dïu kea
rinka seraa loe donri e loe nicte · i kaü le nu le terdi cu carna le
jendu cu cacra li revo lïu

    i lu loe nu catra zoü sei la noltronïu cu cusku ko vimcu le stedu
ti lïu

    i la alis xanka catlu le jukpa tezüe le nu zgana le düu xukau jy
zukte fi le nu tinbe · i küi le jukpe cu jicla le stasu gïe simlu le
ka na jundi · isekïubo abu dïa cusku lu cacra li revo peï ji li pare
pei · i mi lïu

    i lu oi ko mi na fanza sei la noltronïu cu cusku · i mi kaenai
renvi loe namcu lïu · icabo ny coa zaüreü kurji le cifnu gïe sanga lo
sipygau simsa cy gïe vlile desygau cy ca le fanmo be ro vlalïi


          ko rufsu tavla le do panzi
          i ko py senci sfasa
          i le nu poo py do fanza
          cu ia te zukte krasi


                     KREFU


        (to le jukpa le cifnu cu kansa toi)


                     ua ua ua


    i la noltronïu ca le nu sanga le remoi be lei vlagri cu cao vlile
renro le cifnu le gapru ku joi le cnita · i le se kecti cmalu cu tai
krixa jae le nu la alis cu jaarüe tirna lei valsi


          mi junri tavla le mi panzi
          i mi py senci sfasa
          i lïa py se pluka banzu
          i tsaprpiperi stasu


                     KREFU


                      ua ua ua


    i lu jüidoü ea do ti kurji sei la noltronïu ca le nu renro le
cifnu la alis cu cusku · i ei mi mi bredygau le nu kansa la noltrunïu
le nu kelcrkroke lïu · i ny sutra cliva le kumfa · i le jukpa cu renro
lo tansi ny ca le nu ny barkla · i küi jaarüe fliba le nu darxi

    i la alis cu milxe nandu kavbu le cifnu kïu lenu cizra seltai ke
cmalu danlu gïe tengau le birka e le jamfu fo roda · i lu tai loe
mumbircurnu sei la alis pensku lïu · i le cmalu uu cu vruvaü tai loe
jacfebmatra ca lenu abu kavbu · isekïubo abu zea lo mentu be li jïire
na kakne lo zmadu be lenu jgari

    i abu zi ba le nu facki le düu makau drani tadji le nu kurji cy to
noü le nu tongau cy jae lo jgena gïe tagji jgari le cy pritu kerlo ku
joi le cy zunle jamfu jae le nu rivbi le nu cy sezytolplo toi cu bevri
cy le bartu vacri · i lu lei du romüei le düu mi na lebna le vi cifnu
sei la alis pensi cu ba catra cy za lo djedi be li jïire · i xu na
zekri fa le nu cliva cy lïu · i abu cladu cusku lei romoi valsi · i le
cmalu cu spuda cmoni to cy ca bao senci toi · i lu ko na cmoni sei la
alis cusku · i nasai drani tadji le nu cusku lïu

    i le cifnu cu zaüreü cmoni · i la alis xanka mutce catlu le flira
be cy tezüe le nu facki le düu cy mokau · i jüo cy se nazbi lo gapfaa
noi loe xajyzbi cu zmadu loe reazbi le ka kea simsa ceü · ijïa lei
kanla be cy cao binxo lo mutce cmalu fi loe cifnu kanla · i toü la
alis nasai nelci le jvinu be le dacti · i lu küi jüocüi ti kakcmo poo
sei abu pensi lïu · i abu cu zaüreü catlu le cy kanla tezüe le nu
facki le düu xukau lo dirgo bao se klaku

    i na coe · i no dirgo bao se klaku · i lu ganai do binxo lo xarju
doi dirba sei la alis junri cusku gi oï mi do coü srana lïu · i le se
kecti cmalu zaüreü kakcmo to goï gïa xajycmo · i na cumki fa le nu
jdice toi · i le remei dïa coe zea lo smaji

    i la alis coa pensi sezysku lu ei mi zukte le nu mo le vi danlu
kei ca le nu mi tolcliva le zdani lïu ca le nu cy cu zaüreü cmoni tai
le ka vlile kei jae le nu abu xalni milxe catlu le cy flira · i caku
na senpi · i cy zmadu najenai mleca xarju · i abu jinvi le düu le nu
abu cao bevri cy cu fenki mutce

    isekïubo abu punji le danlu le loldi gïe coa mutce tolxanka le nu
viska le nu dy smaji bajra faaneï le ricmei · i lu le cifnu romüei le
düu banro sei abu sezysku cu tolmelbi mutce verba · i küi peï ta caa
melbi xarju lïu · i abu coa pensi lo drata verba noi kea slabu abu gïe
daï se xamgu le nu kea xarju · i abu sezysku lu au djuno le düu makau
drani tadji le nu galfi da lïu ca le nu abu milxe se spaji le nu viska
la tcicymlatu noi zutse lo jimca be lo tricu va lo mitre be li süo

    i la mlatu cu cisma poo ca le nu viska la alis · i my simlu le ka
xendo sei abu pensi · i küi my se jgalu loi clani mutce gïe se denci
lo soïsaimei · isekïubo abu jinvi le düu ei sinma my

    i lu doi tcicymlatu lïu · i abu toldarsi cfasku kïu le nu nasai
djuno le düu xukau my nelci le cmene · i küi my ganzea cisma poo · i
lu ua ta se pluka caku sei la alis pensi lïu · i abu dïa cusku lu eo
ko mi jungau le düu ei mi klama zoe ti makau lïu

    i lu lae dïu jalge le düu do djica le nu klama makau sei la mlatu
cu cusku lïu

    i lu tüa makau na vajni mi y sei la alis cusku lïu

    i vao lae dïu na vajni fa le nu do klama fo makau sei la mlatu cu
cusku lïu

    i lu y romüei le düu mi klama bae da sei la alis ciksi jmina lïu

    i lu ua jüo do caa coe sei la mlatu cu cusku romüei le düu do
cadzu zea lo banzu lïu

    i la alis jinvi le düu lae dïu kaenai te darlu · isekïubo abu
troci tüa lo drata preti · i lu loi mo prenu cu xabju le vi sruri lïu

    i lu vufaa tu sei la mlatu cu pritu xance desku cusku cu xabju la
mapypre · i vufaa tu sei drata xance desku cu xabju la cibmasti
cicyractu · i ko vitke le do se nelci · i le reda fenki lïu

    i lu küi mi na djica le nu jbini loi fenki sei la alis te pinka
lïu

    i lu oo do kaenai rivbi sei la mlatu cu cusku · i ro maa vi fenki
· i mi fenki · i do fenki lïu

    i lu do jinvi le düu mi fenki kei fo ma lïu

    i lu jüo do coe sei la mlatu cu cusku · ija do na bao klama ti lïu

    i la alis nasai jinvi le düu lae dïu cu jeürjao · i küi dïa cusku
lu do jinvi le düu do fenki kei fo ma lïu

    i lu pamai sei la mlatu cu cusku loe gerku na fenki · i iepei lïu

    i lu ierüe sei la alis cusku lïu

    i lu kaü sei la mlatu cu dïa cusku loe gerku cu cmoni ca loe nu
fengu kei gïe rebla deskygau ca loe nu gleki · i züunai mi cmoni ca
loe nu gleki kei gïe rebla deskygau ca loe nu fengu · isenïibo mi
fenki lïu

    i lu mi te cmene fi zo pukcmo enai zo cmoni sei la alis cusku lïu

    i lu ko te cmene fi lo do se nelci sei la mlatu cu cusku · i xu do
kansa la noltrunïu le nu kelcrkroke ca le cabdei lïu

    i lu mi mutce le ka nelci lae dïu sei la alis cusku · i küi mi zao
na te friti lïu

    i lu do mi ba büu viska sei la mlatu cu cusku lïu · i my canci

    i la alis na mutce se spaji lae dïu kïu le nu abu cao coa se tcaci
loe nu loi cizra cu fasnu · i la mlatu ca le nu abu catlu le pu se
zvati be my cu zaüreü tolcanci

    i lu tao le cifnu cu mo sei la mlatu cu cusku · i mi jibni
tolmoïzüe le nu te preti lïu

    i lu bao binxo lo xarju sei la alis tai le daï nu my fadni xruti
cu lauble cusku lïu

    i lu mi pu jinvi le düu goï sei la mlatu cu cusku lïu · i zaüreü
canci

    i la alis zeï denpa gïe xadba pacna loe nu zaüreü viska my · i küi
my na tolcanci · i baku abu za lo mentu be jïire cu dïa cadzu faa le
se cusku se xabju be la cibmasti cicyractu · i lu mi pu viska loe
mapypre sei abu sezysku · i la cibmasti cicyractu cu mutce zmadu fi le
ka cinri · i laacüi cycy kïu le düu ca mumymasti cu na traji fenki · i
na tai fenki düi loe nu noa ca le cibmasti lïu · i abu ca le nu cusku
dïu cu faagaü catlu · i la mlatu cu zaüreü zvati gïe zutse lo jimca be
lo tricu

    i lu pau do cusku zo xarju ji zo narju sei la mlatu cu cusku lïu

    i lu mi pu cusku zo xarju sei la alis spuda · i au do na zao suksa
canci je tolcanci · i do gasnu le nu mutce le ka se cfipu lïu

    i lu jee sei la mlatu cu cusku lïu · i caku my masno mutce canci
coa le fanmo be le rebla coü le nu cisma noi zea renvi ba le nu le
drata pagbu bao canci

    i lu ue mi soïroi viska loe mlatu pe secau loe nu cisma sei la
alis pensi · i küi ua loe nu cisma pe secau loe mlatu · i traji le ka
cizra kei lei se viska be mi bei zee le nu mi jmive lïu

    i abu zeünai klama pu le nu viska le zdani be la cibmasti
cicyractu · i abu jinvi le düu drani zdani kei kïu le nu le damtüu cu
tarmi loe kerlo kei e le nu le drudi cu se gacri loe skapi · i le
zdani cu tai barda jae le nu abu na nelci le nu jbikla pu le nu citka
pisoü le zunle spisa be le mledi kei e le nu gasnu le nu abu banro lo
mitre be li jïipimu · isevaojïasaibo abu toldarsi milxe cadzu faa zy
gïe sezysku lu rüa cycy caa traji fenki · i aunairüe mi sebaï pu klama
le nu viska la mapypre lïu



    7 nïonïo zemoo fenki ke tcati kansïu


    i lo jubme cu bredi nïa lo tricu caü le zdani · i la cibmasti
cicyractu e la mapypre cu pinxe lo tcati · i la sipsmacu cu zutse
jbini le remei gïe carmi sipna · i le remei cu pilno sy le nu kicne
kei gïe vregau lei bircidni sy gïe tavla simxu gaü le sy stedu · i lu
tolkufra mutce rïi la sipsmacu sei la alis pensi · i küi peï sy vao le
nu sipna cu na se vajni lïu

    i le jubme cu barda · i küi le cimei cu tagji jmaji le kojna be jy
· i lu canlu nomei · i canlu nomei sei le remei ca le nu viska le nu
la alis klama cu krixa lïu · i lu canlu bae zaüraumei sei la alis
fengu cusku lïu · i abu tsebïo lo barda birstizu büu lo fanmo be le
jubme

    i lu ee cpacu lo vanju sei la cibmasti cicyractu cu cusku co zanru
lïu

    i la alis catlu piro le jubme · i küi no nae tcati jy cpana · i lu
mi na viska lo vanju sei abu piksku lïu

    i lu no vy zvati sei la cibmasti cicyractu cu cusku lïu

    i lu oonai vao lae dïu do na clite le nu friti sei la alis fengu
cusku lïu

    i lu do na clite le nu tsebïo secau le nu se zvacpe sei la
cibmasti cicyractu cu cusku lïu

    i lu mi na pu djuno le düu le jubme cu me bae do moi sei la alis
cusku · i jy bredi tüa lo zaüsaicimei lïu

    i lu le do kerfa cu nitcu le nu se katna sei la mapypre cu cusku
lïu · i my pu zeü mutce kucli catlu la alis gïe ca pareü tavla

    i lu ei do cilre fi loe nu na cusku loi prenu pinka sei la alis
cusku co junri · i mutce tolclite lïu

    i la mapypre cu kargau lei kanla jae le nu mutce ganra kei ca le
nu tirna dïu · i küi my cusku lu ma te simsa loe cipnrkorvo loe ciska
jubme lïu poo

    i lu ui mi zeaba se zdile sei la alis pensi · i mi gleki le nu coa
retsku loi se manci nabmi · i mi jinvi le düu mi kae smadi lae dïu sei
abu bacru jmina lïu

    i lu xu do skudji le düu do jinvi le düu do kae facki le danfu be
dïu sei la cibmasti cicyractu cu cusku lïu

    i lu goïsai sei la alis cusku lïu

    i lu ei do cusku le do se skudji sei la cibmasti cicyractu dïa
cusku lïu

    i lu mi goï sei la alis sutra spuda · i y jüorüe y doanai mi
skudji le mi se cusku · i kaü lae dïu mintu lïu

    i lu na mintu sei la mapypre cu cusku · i do düi kae cusku le düu
lu mi viska le mi se citka lïu mintu lu mi citka le mi se viska lïu
lïu

    i lu do düi kae cusku sei la cibmasti cicyractu cu jmina le düu lu
mi nelci le mi se cpacu lïu mintu lu mi cpacu le mi se nelci lïu lïu

    i lu do düi kae cusku sei la sipsmacu noi simlu le ka sipna tavla
cu jmina le düu lu mi vasxu zea le nu sipna lïu mintu lu mi sipna zea
le nu vasxu lïu

    i lu jaa mintu seraa do sei la mapypre cu cusku lïu · icabo le
nunsnu cu te denpa · i le kansïu cu smaji zutse zea lo mentu cao le nu
la alis pensi piro da poi abu morji kea loe cipnrkorvo a loe ciska
jubme zïe noi na mutce

    i la mapypre cu pamoi lei coü smaji · i lu le xomoi be le masti cu
detri sei my faa la alis cusku lïu · i my le junla bao cpacu le daski
gïe cao xanka catlu gïe dïinai desygau gïe jbipüi le my kerlo

    i la alis zeï pensi gïe cusku lu le vomoi lïu

    i lu oirïe srera laü lo djedi be li re sei la mapypre cu cusku · i
mi do pu jungau le düu loe matne na mapti le minji sei my jmina lïu i
my fengu catlu la cibmasti cicyractu

    i lu ra bae xagrai lei matne sei la cibmasti cicyractu cu cumla
spuda lïu

    i lu goï · i küi laa loi jïa nanba spisa cu nerbïo sei la mapypre
cu pante · i einai do ra pu setca sepïo le nanba dakfu lïu

    i la cibmasti cicyractu le junla cu jgari gïe tolgei catlu gïe
jirgau le kabri tcati gïe rereü catlu · i küi cycy na kakne co pensi
lo se cusku poi xagmau le pamoi pinka noü lu gaïcüi ra bae xagrai lei
matne lïu

    i la alis pu cao kucli catlu gaü le cycy janco · i lu aü xajmi
junla sei abu te pinka · i ue jy sinxa le düu le xokaumoi be le masti
cu detri enai küi le düu makau tcika lïu

    i lu ei kïu ma jaa goï sei la mapypre cu cusku · i xu le bae do
junla cu sinxa le düu le xokaumoi nanca cu detri lïu

    i lu lïa na goï sei la alis spuda co mutce sutra · i küi lae dïu
se krinu le nu zeü stali fa le pa nanca lïu

    i lu mïu le me bae mi moi sei la mapypre cu cusku lïu

    i la alis cinmo le ka mutce se cfipu · i le pinka be fi la mapypre
cu simlu le ka noda smuni kea kei gïe küi jaa lojbo · i lu mi na mulno
jimpe sei abu serai le kamclite verai lei selkae cu cusku lïu

    i lu la sipsmacu zaüreü sipna sei la mapypre cu cusku lïu · i my
falcru pisoü glare tcati le sy nazbi

    i la sipsmacu cu tolsurla desygau le stedu gïe cusku secau le nu
kargau le kanla kei lu lïa lïa · i dïusai püo pinka fi mi lïu

    i lu xu do bao smadi tüa le manci nabmi sei la mapypre fi la alis
cusku lïu

    i lu na goï · i mi te jinga sei la alis spuda · i ma danfu lïu

    i lu mi na te sidbo dïu lo jïasai cmarai sei la mapypre cu cusku
lïu

    i lu goïrao sei la cibmasti cicyractu cu cusku lïu

    i la alis cu tatpi patyvaü · i lu peï do kae se prali le temci sei
abu cusku taï lo xagmau be le nu xaksu ty taï le nu preti fa lo manci
nabmi poi na se danfu lïu

    i lu do romüei le düu se slabu la temci düi le nu mi noa sei la
mapypre cusku cu na pilno zo le le nu cmene ty · i zo la mapti lïu

    i lu mi na jimpe le düu do skudji makau sei la alis cusku lïu

    i lu lïa do na goï sei la mapypre cu stedu muvgau tolsïa cusku · i
laa do noroi tavla jïasai la temci lïu

    i lu ierüe sei la alis kajde spuda · i küi jüo ei mi darxi doe le
temci ca le nu mi cilre le nu se zgike lïu

    i lu ua lae dïu ve ciksi sei la mapypre cu cusku · i ty na nelci
loe nu darxi · i ty boi romüei le nu se pendo do cu gasnu soa se nelci
be do rïi le junla · i müa daï li so ca tcika le nu coa tadni · i
banzu fa le nu do jaarüe stidi fi ty kei le nu le junla moü zeï cuklïu
i uo li pacipimu ca tcika le nu citka lïu to lu au goï sei la cibmasti
cicyractu cu lauble sezysku lïu toi

    i lu lae dïu daï banli jüo sei la alis pensi cusku · i küi vaoku
mi na xagji lïu

    i lu ierüe goï ca le cfari sei la mapypre cu cusku · i küi ee li
pacipimu zao tcika zeü lo do se djica lïu

    i lu xu lae dïu tadji le nu bae do zukte sei la alis retsku lïu

    i la mapypre cu tolgei desygau le stedu · i lu na goï sei my spuda
· i mïa daarsïu ca le puzi cibmasti · ibazibo ty fenki binxo zaadai
sei my le tcati smuci le nu farjao la cibmasti cicyractu cu pilno · i
fasnu ca le banli ke zgike se tigni be la risna noltrunïu · i mi bilga
le nu sanga dïe


                 i güirgüi doi volratcu
                 i üe aü do ma klatcu
    i aü xu le selsanga do slabu lïu
    i lu mi pu tirna lo simsa sei la alis cusku lïu
    i lu dïa coe sei la mapypre dïa cusku dïe
                 i do munje gapru vofli
                 tcatypalne simsa trofli
                        i güirgüi


    lïu · i caku la sipsmacu cu desyzüe gïe coa sanga ca le nu sipna
lu güirgüi güirgüi lïu gïe zeü zao coe jae le nu sarcu fa le nu tunta
sy kei le nu stigau sy

    i lu noï mi puzi bao mulgau le pamoi pempau sei la mapypre cu
cusku ca le nu la noltrunïu cu zunti gïe krixa lu ta catra le temci ·
i ko le stedu ta vimcu lïu lïu

    i lu oi seltea cilce sei la alis kïasku lïu

    i lu coa lae dïu sei la mapypre dïa tolgei cusku ty zukte no se
cpedu be mi · i ca zee rüi tcika fa li xa lïu

    i lo carmi sidbo cu se pensi la alis · i lu ua xu lae dïu krinu le
nu soï ue tcati dacti cu zvati sei abu retsku lïu

    i lu jaa goï sei la mapypre cu cusku je vaürpante · i rüi tcika le
tcati sanmi · i mïa noroi kakne le nu lumci lei dacti ca lo jbini lïu

    i lu jao rüa do zao muvdu fo lo cukla sei la alis cusku lïu

    i lu goï sae sei la mapypre cu cusku ca le nu soo le dacti moü se
xaksu lïu

     i lu küi ma fasnu ca le nu do xruti le cfari sei la alis retsku
darsi lïu

     i lu eü mïo galfi le se casnu sei la cibmasti cicyractu cu zunti
je sipfru · i mi ti tatpi · i mi sarji le nu da lisri zoe le citno
ninmu mïa lïu

     i lu üu noda mi slabu sei la alis noi xanka le se stidi cu cusku
lïu

     i lu vao lae dïu la sipsmacu ba coe sei le remei cu se krixa · i
ko cikybïo doi sipsmacu lïu · i le remei cu tunta sy le re mlana ca le
mintu

     i la sipsmacu cu masno kargau le kanla · i lu mi na pu sipna sei
sepïo lo rufsu je ruble voksa sy cusku · i mi pu tirna ro valsi poi do
doi cimei cao cusku lïu

     i lu ko te lisri fo mïa sei la cibmasti cicyractu cu cusku lïu

     i lu eo goï peü sei la alis cpesku lïu

     i lu jïa ko sutra sei la mapypre cu jmina · isevaonaibo do ba
sipna pu le nu mulno lïu

     i lu puzuvuku ci cmalu mensi zoü sei la sipsmacu cu mutce sutra
tolsisti zo elsis faü zo lesis faü zo tilis my cmene · i my xabju le
loldi be lo jintykea lïu

     i lu ma my cidja sei la alis noi roroi se cinri loe düu citka je
pinxe makau cu cusku lïu

     i lu loe satyjisra my cidja sei la sipsmacu ba le nu pensi zea lo
mentu be li jïire cu cusku lïu

     i lu kaü kaenai goï sei la alis xendo te pinka · i vaodaïku my
bilma lïu

     i lu jaa goï sei la sipsmacu cu cusku · i bae mutce le ka bilma
lïu

     i la alis troci le nu se xanri le nu le tolfadni ke jmive tadji
cu simsa makau · i küi dukse le ka cfipu abu · isekïubo abu dïa cusku
lu · i küi kïu ma my xabju le loldi be lo jintykea lïu

     i lu ko zaüreü pinxe lo tcati sei la cibmasti cicyractu fi la
alis mutce junri se cusku lïu

     i lu mi noroi pu pinxe sei la alis se cnixai spuda · isenïibo mi
kaenai zaüreü goï lïu

     i lu do skudji le düu do kaenai bae meïreü pinxe sei la mapypre
cu cusku · i frili fa le nu zaünoreü goï lïu

     i lu noda cpedu le bae do seljinvi sei la alis cusku lïu

     i lu ma cusku loi prenu pinka caku sei la mapypre cu jinga reisku
lïu

     i la alis na kakne le nu spuda lae dïu · isekïubo abu sezyseü le
nu cpacu lo tcati e lo nanba joi matne kei gïebabo rereü te preti fo
la sipsmacu fi lu kïu ma my xabju le loldi be lo jintykea lïu

     i la sipsmacu zaüreü pensi zea lo mentu be li jïire gïe ba bo
cusku lu jy satyjisra jintykea lïu

     i lu oonai no goï cu zasti sei la alis coa fengu cusku lïu · i
küi la mapypre e la cibmasti cicyractu cu bacru zoi sance c c sance ·
i la sipsmacu cu pante te pinka fi lu vao le nu do na kae clite kei ee
do seadai mulgau le lisri lïu

    i lu na goï · i eo do jaa dïa goï sei la alis mutce cumla cusku i
mi na ba zaüreü zunti · i ïa cumki fa le nu bae pa goa cu zasti lïu

    i lu zasti jüo sei la sipsmacu cu se sïarxai cusku lïu · i küi sy
nalpro le nu dïa coe · i lu lei bïunai ci cmalu mensi noi tao cilre fi
le nu te pixra lïu

    i lu pixra ma my sei la alis noi cao tolmorji le se nupre cu cusku
lïu

    i lu loe satyjisra sei caku la sipsmacu secau le nu pensi cu cusku
lïu

    i lu mi djica loe jinsa kabri sei la mapypre cu zunti · i eü romïo
muvdu le lamji stuzi lïu

    i my muvdu ca le nu cusku · i la sipsmacu my jersi · i la cibmasti
cicyractu cu muvdu le pu se zvati be la sipsmacu · i la alis noi banzu
naldjica cu basti la cibmasti cicyractu le ka ceü zvati makau · i la
mapypre poo cu se prali da le nuncenba · i la alis se tolprali lo
mutce kïu le nu la cibmasti cicyractu puzi falcru le ladru botpi le
cycy palta

    i la alis na djica le nu zaüreü cnixai la sipsmacu gïesekïubo
kajde ke tolsti cusku lu mi na jimpe · i my cpacu loe satyjisra ma lïu

    i lu kaü kae cpacu loe djacu loe djacu jintykea sei la mapypre cu
cusku · isïa lïa kae cpacu loe satyjisra loe satyjisra jintykea vau
iepei doi bebna lïu

    i lu küi my bae nenri le jintykea sei la alis fi la sipsmacu cu
cusku co naljundi be le romoi pinka lïu

    i lu lïa goï sei la sipsmacu cu cusku · i jintykea nenri lïu

    i le danfu tai mutce cfipu la alis uu jae le nu curmi le nu la
sipsmacu cao coe zea lo nu abu na zunti

    i lu my cao cilre fi le nu te pixra sei la sipsmacu dïa coe lïu i
sy sipfru gïe mosra lei sy kanla kïu le nu coa sipydji · i lu my te
pixra soï klesi be loe dacti · i ro da poi zo my pamoi lei cmene be
kea lerfu lïu

    i lu kïu ma zo my sei la alis cusku lïu

    i lu kïu ma naku daï sei la cibmasti cicyractu cu cusku lïu

    i la alis cu smaji

    i la sipsmacu bao gaorgau lei kanla ca lae dïu gïe cao coa sipna i
küi sy ca le nu se tunta la mapypre cu zaüreü cikybïo gïe cmalu krixa
gïe dïa cusku lu lïo ro da poi zo my pamoi lei cmene be kea lerfu · i
müa lo mirli terkavbu e lo mluni e lo mojrango e lo mutce · i kaü da
kae mutce · i xu do süoroi viska lo pixra be lo mutce lïu

    i lu jeü uarüe sei la alis mutce se cfipu cusku · i peï na goï lïu

    i lu ei vao lae dïu do na tavla sei la mapypre cu cusku lïu

    i le dïu se tolclite cu zmadu le sarji selkae be la alis · i abu
selrigni gïe saïrbïo gïe too cadzu · i la sipsmacu cu zeï sipybïo · i
no le re drata cu jundi le nu abu cliva · i abu jïireroi trixe catlu
fau le nu xadba pacna le düu le remei cu klacpe abu · i le remei ca le
nu romoi se viska abu cu troci le nu setca la sipsmacu le tcati patxu

    i lu ai mi noroi zaüreü klama bae tu sei la alis ca le nu pluta
sisku pao le ricmei cu cusku · i traji le kambebna lei tcati kansïu
poi mi pagbu ca le nu mi jmive lïu

    i abu ca le nu cusku dïu cu coa sanji le nu pa le tricu cu ve
vorme le ty nenri · i lu cizra sei abu pensi · i küi ro da cizra ca le
cabdei · i peï ai mi cazi nerkla lïu · i abu nerkla

    i abu cu zaüreü zvati le clani kumfa gïe jibni le cmalu ke blaci
jubme · i lu ee mi xagmau snada ca le ca krefu sei abu sezysku lïu · i
pamai abu jgari le cmalu ke solji ckiku gïe telcaugau le vorme be le
purdi · i remai abu coa citka le mledi noi pu punji lo spisa be kea le
daski küo coü le nu abu cenmitre li jïicino · i cimai abu cadzu pao le
cmalu vorlüa · i bae romai uo abu zvati le melbi purdi gïe jbini lei
carmi ke xrula zdani e lei lenku milxe jaurjinto



    8 nïonïo bimoo noltrunïu kelcrkroke bo foldi


    i lo barda ke rozgu tricu cu jibni le vorme be le purdi · i le
rozgu poi xrula ty cu blabi · i küi ci purdykurji cu cintygaï ry loe
xunre · i la alis pensi jivni le düu mutce cizra kei gïe jbimaukla
tezüe le nu catlu · i abu ca le nu bao klama cu tirna le nu pa le
purdykurji cu cusku lu oï doi mum ko na renro lo cinta mi lïu

    i lu oi mi pu kaenai rivbi sei la mum cusku · i la zel catke le mi
bircidni lïu

    i ca lae dïu la zel galcatlu gïe cusku lu ee doi mum ko roroi
zungygau lo drata lïu

    i lu ei bae do na tavla sei la mum cusku · i tïe la noltrunïu cu
xusra ca le purlamdei le düu ei vimcu le stedu do lïu

    i lu ma krinu sei le tavla pamoi cu cusku lïu

    i lu lae dïu bae do na cuntu doi rel sei la zel cusku lïu

    i lu bae jaa goï sei la mum cusku · i ai mi ta jungau · i krinu fa
le nu sabji loi tulji genja enaibaïbo loi sluni le jukpa lïu

    i la zel bikygau le burcu gïe coa cusku lu ua verai lei ro toldra
lïu · icabo le zy kanla cu cunso se farna la alis noi sanli gïe catlu
lei purdykurji · i zy zeï sezydicra · i lei drata jïa cu trixe catlu ·
i ro boi py dizlo krobïo

    i lu eo do mi jungau sei la alis toldarsi milxe cusku le düu kïu
ma do cintygaï lei va rozgu lïu

    i la mum e la zel cusku noda gïe catlu la rel · i la rel coa kandi
voksa cusku lu jeü saü doi citnïu ei ti bae xunre rozgu tricu · i mïa
pu srera le nu sombo lo blabi · i ro mïa romüei le düu la noltrunïu cu
facki lae dïu cu ba katna te vimcu le stedu · i toü saü doi citnïu mïa
zukte le mïa xagrai pu le nu ny klama lïu · i caku la mum noi pu cao
xanka catlu le purdi cu krixa lu la noltrunïu · i la noltrunïu lïu · i
le ci purdykurji cu sezreo jae le nu le flira cu cpana le loldi · i
sance soï nu stapa · i la alis sruri catlu gïe djica loe nu viska la
noltrunïu

    i klama pamoi fa pano sonci noi bevri loi grana · i sy mintu le
purdykurji le ka makau tarmi ceü · i clani kurfa gïe plita gïe se
kojna loe xance e loe jamfu · i jersi fa lei pano nolkansa noi ricfu
se jadni loi tabjme gïe remei cadzu düi tüa lei sonci · i jersi fa lei
noltru panzi noi panomei · i lei cmalu dirba cu gleki plipe klama co
xance jgari remei · i roboi py se jadni loi risna · i jersi fa lei
vitke · i soeboi vy noltrunau ja noltrunïu · i la alis fakyvïa la
blabi ractu noi jbini vy · i ry sutra je xanka tavla gïe cisma frati
ro se cusku gïe zoa klama secau loe nu sanji abu · i jersi fa la risna
nolseü noi bevri le noltrunau mapku sepïo lo zirxüe ranbüu kicne · i
romoi le banli dzupoi fa bae le risna ke noltru remei

    i la alis senpi le düu xukau ei cnita flira vreta tai tüa lei ci
purdykurji · i küi abu na morji le düu tïe lae dïu dzupoi javni · i lu
jïa ma ma prali loe dzupoi sei abu pensi romüei le düu ei ro da cnita
flira vreta jae le nu kaenai viska dy lïu · isekïubo abu sanli le se
zvati gïe denpa

    i roda ca le nu le dzupoi cu crane la alis cu sisti gïe catlu abu
· i la noltrunïu cu junri cusku lu ti mo lïu · i ny dïu cusku la risna
nolseü noi spuda fi poo le nu krobïo je cisma

    i lu doi bebna sei la noltrunïu cu sutydji cusku lïu · i faa la
alis ny dïa cusku lu ma do cmene doi verba lïu

    i lu zo alis mi cmene doi banli nobli sei la alis clite mutce
cusku lïu · i küi abu jmina sezysku lu ua ta karda gaï romei · i ei mi
ta na terpa lïu

    i lu bae ti mo lu se cusku la noltrunïu noi farjao lei ci
purdykurji noi vreta rüu le rozgu tricu · i ny ca le nu py cnita flira
vreta kei kïu le nu le trixe morna cu mintu le me ro drata moi cu
kaenai djuno le düu py purdykurji jikau sonci jikau nolkansa jikau
panzi be ny cimei

    i lu aücüi sei la alis noi se spaji le nu darsi cu cusku · i na
cuntu bae mi lïu

    i la noltrunïu cu binxo lo xunzïu rïa le nu fengu · i ny ba le nu
catlu abu zi lo mokca tai tüa lo cilce danlu cu krixa lu ko le stedu
ta vimcu · i ko lïu

    i lu nonselsmu sei la alis cladu je birti cusku lïu · i la
noltrunïu cu smaji

    i la noltrunau cu punji le xance le birka be la noltrunïu gïe
toldarsi cusku lu ko pensi doi dirba le nu ta verba lïu

    i la noltrunïu cu torni too la noltrunau gïe cusku lu ko ta
faergau lïu la nolseü

    i la nolseü cu kurji mutce faergau sepïo lo jamfu

    i lu ko sanli sei la noltrunïu cu cpina je cladu voksa cusku lïu i
le ci purdykurji zeï saïrbïo gïe coa korcu rinsa la noltrunau e la
noltrunïu e le noltru panzi e ro le drata

    i lu ko ta sisti sei la noltrunïu cu krixa · i do mi tolylaxygau
lïu · i faa le rozgu tricu ny dïa cusku lu do ma cao vi zukte lïu

    i lu doi banli nobli sei la rel ca le nu cpanygau lo cidni le
foldi cu cumla mutce tonga cusku · i mïa troci lïu

    i lu jee lïa sei la noltrunïu noi pu cao lanli lei rozgu cu cusku
· i ko le stedu ta vimcu lïu · i le dzupoi cu dïa muvdu · i ci le
sonci cu stali müi le nu selmidycatra lei se malfüa purdykurji noi
bajra faa la alis müi le nu se marbi

    i lu do le stedu na ba te vimcu sei la alis cusku lïu · i abu
punji py lo barda ke xrula patxu noi vi zvati · i le ci sonci cu sruri
klama je sisku zea lo mentu be li jïire gïebabo smaci jersi lei drata

    i lu xu le stedu bao se vimcu sei la noltrunïu cu krixa lïu

    i lu le stedu bao canci doi banli nobli sei lei sonci cu spuda
krixa lïu

    i lu ïe sei la noltrunïu cu krixa · i xu do kae kelcrkroke lïu

    i lei sonci cu smaji gïe catlu la alis kïu le nu lïa dïu preti fo
abu

    i lu goï sei la alis krixa lïu

    i lu jao ee sei la noltrunïu cu camkïa lïu · i la alis jorne le
dzupoi gïe kucli le düu makau ba fasnu

    i lu y melbi · i y melbi donri sei lo mutce toldarsi se voksa nea
abu cusku lïu · i abu cao cadzu nea le blabi ractu noi zeï catlu le
abu flira

    i lu mutce sei la alis cusku · i la noltronïu ma zvati lïu

    i lu oï oï sei la ractu cu lauble je sutra tonga cusku lïu · i ry
xanka catlu gaü le janco ca le nu tavla kei gïe sezgalgau co cpana lei
jmadegji gïe jbigau le moklu le abu kerlo gïe lauble cusku lu ri ba se
selmidycatra lïu

    i lu ma krinu sei la alis cusku lïu

    i lu xu do pu cusku lu mi kecti lïu sei le ractu cu retsku lïu

    i lu na goï sei la alis cusku · i mi nasai kecti · i mi pu cusku
lu ma krinu lïu lïu

    i lu ny darxi lei kerlo be la noltrunïu sei la ractu coa cusku lïu
· i la alis cmila krixa · i lu oï sei la ractu cu terpa tonga
laurblesku · i la noltrunïu do ba tirna · i noï ny pu lerci klama · i
la noltrunïu cu cusku lïu

    i lu ko zvati le medomoi sei la noltrunïu cu lidvru voksa cusku
lïu · i lei prenu coa bajra faa roda gïe jalsïu · i küi bredi zi lo
mentu be li jïire · i le nu kelci cu cfari · i la alis jinvi le düu
noroi le nunjïe pu viska lo tai kelcrkroke foldi · i cpana joi skuro ·
i le bolci cu jmive jesymabru · i le mruli cu jmive fagycpi · i le
sonci cu krosaïbïo fi lei xance ku joi lei jamfu jae le nu bargu

    i le ralju be lei nandu be la alis ca le cfari cu nu jitro le
fagycpi · i abu snada le nu kufra banzu punji le fy xadni noi le tuple
cu dandu küo le cnita be le abu birka · i küi taeku fy ca le nu ge le
cnebo moü sirji gi abu bredi le nu darxi le jesymabru le fy stedu cu
torni gïe catlu faa le abu flira gïe se cfipu frumu jae le nu abu
kaenai rivbi le nu spoja cmila · i ca le nu abu bao punji le fy stedu
le dizlo gïe püo zaüreü coa coe cu xajmi mutce fa le nu facki le düu
le jesymabru pu nalbolbïo gïe cao klama lo darno · i jïa taeku lo
cmana a lo skuro cu zunti ca le nu abu djica le nu benji le jesymabru
i la alis kïu le nu le korcu sonci roroi saïrgau gïe dzukla lo drata
pagbu be le foldi cu jivbïo le düu le nunkei jaa mutce le ka nandu

    i ro le kelci cu kelci ca le mintu gïe na denpa le me ky moi gïe
rüi toltugni gïe damba fi lei jesymabru · i baziku la noltrunïu cu
fengu cinmo gïe cao marxa cadzu gïe krixa lu ko le stedu ta vimcu lïu
a lu ko le stedu tu vimcu lïu jïiparoi ro mentu

    i la alis coa cinmo le ka tolkufra · i ïa abu zao na damba la
noltrunïu gïe küi djuno le düu kae bazi fasnu · i lu vao lae dïu sei
abu pensi mi mo · i vi nelci loe nu vimcu loe stedu loe prenu · i
manci mutce fa le nu da stali le ka jmive lïu

    i abu sisku loe tadji be le nu zïerbïo kei gïe pensi le düu xukau
kae cliva secau le nu se viska · icabo abu coa sanji lo cizra tolcanci
ne le vacri · i ty cfipu abu ca le cfari · i küi abu ba le nu catlu ty
zea lo mentu be li jïire cu facki le düu ty nu cisma kei gïe sezysku
lu ua la tcicymlatu · i caku mi da kae tavla lïu

    i lu do mo sei la mlatu ca le nu le laü moklu cu banzu loe nu
tavla cu cusku lïu

    i la alis denpa le nu lei kanla cu tolcanci · ibabo abu tüifru · i
lu na prali fi le nu tavla ta kei sei abu pensi pu le nu zvati fa le
kerlo adoanai süo ri lïu · i za lo drata mentu le mulno stedu cu
tolcanci · i la alis toljgari le fagycpi gïe coa te lisri le nunkei
gïe cinmo le ka gleki le nu da abu tirna · i la mlatu cu simlu le ka
jinvi le düu pirau boi my ca se viska · i no drata pagbu be my cu
tolcanci

    i lu mi na jinvi le düu tu cao stace kelci sei la alis coa pante
tonga cusku · i ro tu daartaa jae le nu na kae tirna le nu tavla · i
tu simlu le ka na steci javni fi ceü · ija doanai noda vao le nu de
jaa javni cu jundi de · i do na se xanri le düu tai makau cfipu fa le
düu ro le dacti cu jmive · i müa le bargu poi ei mi ca pagre cu coa
cadzu le drata fanmo be le foldi · i mi püo darxi le jesymabru pe la
noltrunïu · ije küi ue jy too bajra ca le nu viska le nu le memimoi cu
jbikla lïu

    i lu do nelci la noltrunïu selaü ma sei la mlatu cu lauble voksa
cusku lïu

    i lu li no sei la alis cusku · i ny mutce lïu · icaku abu sanji le
nu la noltrunïu cu jibni trixe abu gïe tirna · i sekïubo dïa cusku lu
le ka lakne fa le nu ceü jinga · isekïubo na vamji le temci fa le nu
moü kelci lïu

    i la noltrunïu cu cisma gïe pagre

    i do ma tavla sei la noltrunau cu cusku lïu · i ny klama la alis
gïe mutce se cinri catlu le stedu be la mlatu

    i lu ta mi pendo · i ta tcicymlatu sei la alis cusku · i eapei mi
do ta pengau lïu

    i lu mi nasai nelci le nu ta simlu makau sei la noltrunau cu cusku
· i küi ea ta cinba le mi xance vao le nu pluka ta lïu

    i mi zmanei le nu na goï sei la mlatu cu te pinka lïu

    i lu ko na tolsïa sei la noltrunau cu cusku · i ko mi na catlu tai
ta lïu · i ny klama le trixe be la alis ca le nu tavla

    i lu loe mlatu kae catlu loe noltrunau sei la alis cusku · i mi pu
tcidu dïu lo cukta · i küi mi na morji le düu cy mokau lïu

    i lu ei ta se vimcu sei la noltrunau cu jdice cusku lïu · i ny
skutaa la noltrunïu noi ca jibni pagre lu au doi dirba do da vicygau
le vi mlatu lïu

    i la noltrunïu cu cikre taï pada ro nabmi noi barda ja cmalu · i
lu ko le stedu ta vimcu sei ny secau le nu faa catlu cu cusku lïu

    i bae mi klagau le selmïecatra sei la noltrunau cu sutydji cusku
lïu · i ny sutra klama

    i la alis cu jdice le düu xruti gïe viska le nu le nunkelci cu
mokau · icabo abu tirna le darno voksa be la noltrunïu noi cinmo krixa
i abu bao tirna le nu ny minde le nu ci kelci cu se catra kïu le nu ky
na kelci ca le me ky moi · i abu nae nelci le jvinu be le cuntu kïu le
nu le nunkelci cu mutce le ka cfipu kei jae le nu abu noroi djuno le
düu xukau ca ei kelci · i sekïubo abu coa sisku le abu jesymabru

    i le jesymabru cao damba lo drata jesymabru · i la alis jinvi le
düu lae dïu xautce le nu kelcrkroke darxi pa cy le drata · i le poo
nabmi cu nu le abu fagycpi bao klama le drata fanmo be le purdi gïe
büu tolsnada troci gaa la alis le nu volkla lo tricu

    i ca le nu abu le fagycpi bao kavbu gïe xrugau kei ge le nundamba
cu mulno gi lei re jesymabru na se viska · i lu küi na vajni mutce sei
la alis pensi · i ro le dargu cu canci le vi mlana be le foldi lïu · i
abu punji fy le cnita be le abu birka jae le nu na kae zaüreü cliva
kei gïe xruti le nu jmina tavla le pendo

    i abu ca le nu bao xruti tüa la tcicymlatu cu se spaji le nu facki
le düu lo prenu soïmei bao jmaji le sruri be ty · i daarsïu fa le
selmïecatra ku joi la noltrunau ku joi la noltrunïu vüo noi ro lüa kea
cu tavla ca le mintu ca le nu ro drata cu smaji mutce gïe tolkufra
simlu

    i la alis ca le nu tolcliva cu te cpedu le nu jdice le cuntu kei
ro lüa le cimei · i küi abu kïu le nu ro ri tavla ca le mintu cu mutce
le ka se nandu le nu jimpe le düu makau se cusku

    i le seldau be le selmïecatra zoü kaenai katna vimcu lo stedu
secau loe nu da poi xadni zoü kae katna vimcu le stedu da · i sy noroi
pu zukte lo simsa · i ai na coa goï ca le sy ca nunjmive pagbu

    i le seldau be la noltrunau zoü ro da poi kea se stedu zoü da kae
se sedycaugau · i ei na cusku lo nonselsmu

    i le seldau pe la noltrunïu zoü ga da se zukte seraa le cuntu zi
lo mleca be lo temci pinosïe gi ny ba minde fi le nu ro de se catra to
le romoi pinka cu rinka le nu piro le kansïu cu simlu le ka mutce le
ka junri je xanka toi

    i la alis kaenai pensi le nu cusku nae bo lu ta se ponse la
noltronïu · i eü preti ta ko bae ny lïu

    i lu ny pinfu sei la noltrunïu fi le selmïecatra cu cusku · i ko
ny ti klagau lïu · i le selmïecatra cu klama tai tüa loe danti

    i le stedu be la mlatu coa kadzea ca le nu sy cliva kei gïe bao
müo canci ca le nu sy xruti co kansa la noltronïu · isekïubo la
noltrunau e le selmïecatra cu cilce bajra gïe sisku my ca le nu lei
drata cu dïa kelci



    9 nïonïo somoo lisri fi la jitfa cakyrespa


    i lu do kaenai pensi le nu selaü makau mi gleki le nu mi do zaüreü
viska doi dirba slabu sei la noltronïu cu cusku lïu · i ny xendo
tagygau le ny birka le me la alis moi · i ny joi abu kansïu le nu
cadzu cliva

    i la alis mutce gleki le nu zgana le nu ny pluka tarti · i abu
pensi le düu jüocüi le tsaprpiperi cu rinka le nu ny cilce ca le nu
abu penmi ny le jupküa

    i lu ca le nu bae mi noltronïu kei sei abu to sepïonai küi lo
pajna mutce tonga toi sezysku nosai tsaprpiperi ba zvati le mi jupküa
i loe stasu cu xamgu secauku · i cumki fa le nu roroiku loe
tsaprpiperi cu rinka loe nu loe prenu cu cpina tarti sei abu mutce se
pluka be le nu facki lo cnino javni · i loe sarvanju cu rinka le nu py
slari tarti · i loe spatrkamomili cu rinka le nu py kurki tarti · i y
i loe bavmi sukta a loe simsa cu rinka loe nu loe verba cu titla tarti
i au loe prenu cu djuno lae dïu jae loe nu py na mobdüa sy lïu

    i caku abu nalmoï fi la noltronïu gïe milxe se spaji ca le nu
tirna le ny voksa noi jibni le abu kerlo · i lu do da pensi doi dirba
i lae dïu rinka le nu do tolmoï le nu ei tavla · i mi kaenai ca cusku
le sedüu lae dïu makau madnïi · i küi mi bazi morji lïu

    i lu jüocüi madnïi noda sei la alis darsi te pinka lïu

    i lu eï doi verba sei la noltronïu cu cusku roda de madnïi · i
sarcu fa le nu facki lïu · i ny laïrzea la alis ca le nu tavla

    i la alis na mutce nelci le nu tai jibni ny gepamai kïu le nu la
noltronïu cu mutce le ka tolmelbi giremai kïu le nu ny satci ke galtu
mapti le nu vregau le firjïo le abu janco · i se tolkufra kinli firjïo
i küi abu na nelci le nu tolclite · isekïubo abu renvi serai le ka
xamgu kei verai lei selkae be abu

    i lu le nunkei cao xagzea sei abu setaï le nu stogau le nunsnu cu
cusku lïu

    i lu ie goï sei la noltronïu cu cusku · i lae dïu madnïi lae lu üe
nu prami · i le nu prami cu rinka le nu le munje cu carna lïu lïu

    i lu tïe rinka sei la alis lauble cusku fa le nu roda jundi le
cuntu be da lïu

    i lu ïa aünai mintu fi le ka smuni sei la noltronïu noi caergau le
kinli je cmalu firjïo le janco be la alis cu cusku · i lae dïu madnïi
lae lu ko kurji le smuni · isevaobo le sance voa kurji lïu lïu

    i lu ua ti nelci le nu facki le düu ro da makau madnïi sei la alis
pensi lïu

    i lu jüo do pensi sezretsku le sedüu makau krinu le nu mi na
srupunji le mi birka le do xadmidju sei ba lo nundenpa la noltronïu cu
cusku · i krinu fa le nu mi nae lacri le do fagycpi le nu tarti · i
eüpei mi troci le nu cipra lïu

    i lu cumki fa le nu fy batci sei la alis noi nasai xankydji le nu
troci le nu cipra cu spuda lïu

    i lu jeüsai sei la noltronïu cu cusku ge loe fagycpi gi loe
sansrmustardo cu batci · i lae dïu madnïi lae lu loe cipni poi pimlu
dunli ckaji cu roroi jmaji lïu lïu

    i lu küi loe sansrmustardo na cipni sei la alis te pinka lïu

    i lu drani uecüi sei la noltronïu cu cusku · i ïo le nu do cusku
cu klina le nu jimpe lïu

    i lu sy kunra bae peï sei la alis cusku lïu

    i lu lïa goï sei la noltronïu noi simlu le ka bredi le nu tugni la
alis roda cu cusku · i lo barda ke sansrmustardo terkunra vi jibni i
lae dïu madnïi lae lu le nu loe memimoi cu zenba cu panra le nu loe
medomoi cu jdika lïu lïu

    i lu ua kaü sei la alis noi na jundi le romoi pinka cu krisku · i
sy stagi · i sy le ka goï cu na catlu gïeküi jaa ckaji lïu

    i lu mi do jaasai tugni sei la noltronïu cu cusku · i lae dïu
madnïi lae lu ko ckaji le se simlu be do lïu · i vaï saü lu ko noroi
se xanri le nu do na ckaji naeboda poi do simlu fi lei drata fe le ka
de poi do caa ja nüo ckaji kea na drata di poi do simlu kea lei drata
lo drata lïu lïu

    i lu peï mi kae xagmau jimpe lae dïu sei la alis clite mutce cusku
vao le nu ciska · i küi mi kaenai jimpe ca le nu do cusku lïu

    i lu dïu novae cïu loe mi kae se cusku be vao le nu mi cuxna sei
la noltronïu cu se pluka tonga spuda lïu

    i lu eo ko ko na raktu le nu cusku sepïo lo clamau sei la alis
cusku lïu

    i lu oa na raktu sei la noltronïu cu cusku · i mi dunda ro ca bao
se cusku be mi do lïu

    i lu tolkargu seldunda sei la alis pensi · i mi gleki le nu na tae
tai dunda ca le jbedetri te salci lïu · i küi abu na darsi le nu cladu
cusku

    i lu xu zaüreü pensi sei la noltronïu ca le nu zaüreü caergau le
kinli je cmalu firjïo cu te preti lïu

    i lu mi zifre le nu pensi sei la alis noi coa xanka cu kinli cusku
lïu

    i lu düi loe nu zifre sei la noltronïu cu cusku fa loe xarju le nu
vofli · i lae dïu madnïi lïu

    i caku la alis mutce se spaji le nu le voksa be la noltronïu cu
canci cajïasai le midju be le ny se nelrai valsi noü zo madnïi · i le
birka poi jorne le abu birka cu coa desku · i la alis catlu · i la
noltrunïu cu caü sanli · i ny se polje se birka gïe lindi simsa frumu

    i lu xamgu donri doi nolbaï sei la noltronïu coa lauble je ruble
voksa cusku lïu

    i lu oï pae sei la noltrunïu ca le nu darxi le loldi le jamfu cu
krixa do a le do stedu cu ei se vimcu · i goï zeï pimu lo temci nomei
i ko cuxna lïu

    i la noltronïu cu cuxna gïe zi bao cliva

    i lu eü mïo dïa kelci sei la noltrunïu fi la alis cusku lïu · i la
alis cu dukse le ka terpa kei gïe cusku no valsi gïeküi masno jersi ny
faa le kelcrkroke foldi

    i le nu surla büu le ctino cu prali lei drata vitke le nu la
noltrunïu cu nalzvati · i küi vy ca le nu viska ny cu zi sutra le nu
xruti le nu kelci · i la noltrunïu cu te pinka fi poo le düu lo mokca
nunlerci cu se jdima lei vy nunjmive

    i zea piro le nunkei la noltrunïu noroi dea damba lei drata kelci
gïe noroi dea krixa lu ko le stedu ta vimcu lïu a lu ko le stedu tu
vimcu lïu · i lei se dapma be ny cu se klagau lei sonci noi lïa dea
bargu · i ba za lo cacra be li jïipimu ge no bargu cu zvati gi ro le
kelci poü naebo la noltrunau a la noltrunïu a la alis cu pinfu gïe se
dapma fi le nu se selmïecatra

    ibabo la noltrunïu cu tatpi cliva gïe cusku fi la alis fe lu xu do
pu viska la jitfa cakyrespa lïu

    i lu na goï sei la alis cusku · i mi na djuno jïasai le düu makau
jitfa cakyrespa lïu

    i lu te zbasu loe jitfa cakyrespa bo stasu sei la noltrunïu cu
cusku lïu

    i mi pu noroi ga viska cy gi se tavla fi cy sei la alis cusku lïu

    i lu ee mïo klama sei la noltrunïu cu cusku · i ba lisri cy boi cy
do lïu

    i la alis ca le nu cliva cadzu cu tirna le nu la noltrunau cu
lauble voksa cusku fi lei zvati fe lu ro do se fraxu lïu · i lu rïe
lae bae dïu xamgu sei abu sezysku · i abu pu cinmo le nu tolgei le nu
la noltrunïu cu minde xokau nuncatra

    i bazibo penmi la cpicinfo noi sipna mutce vreta le se solgüi to
eü ko vao le nu na djuno le düu makau cpicinfo cu catlu le pixra toi ·
i lu ko sanli doi lazni sei la noltrunïu cu cusku · i ko klagau le vi
citno ninmu le nu viska la jitfa cakyrespa gïe tirna le cy lisri · i
ei mi xruti gïe jitro soo nuncatra noi mi pu minde lïu · i ny cadzu
cliva la alis noi stali tüa la cpicinfo · i la alis na mutce le ka
nelci le jvinu be le danlu · i küi abu pensi le düu se snura dunli fa
le nu stali cy kei le nu jersi le cilce noltrunïu · i sekïubo abu
denpa

    i la cpicinfo cu tsebïo gïe mosra lei kanla gïebabo catlu la
noltrunïu coü le nu ny na kae se viska kei gïebabo cmila · i lu üisai
sei la cpicinfo cu cusku seï seïnai lïu

    i lu üi bae mo sei la alis cusku lïu

    i lu ue tu sei la cpicinfo cu cusku · i roda tu xanri · i jüo
noroi selseïcatra da · i ei klama lïu

    i lu roda cusku zo ei büuku sei la alis ca le nu masno jersi cy cu
pensi · i mi pu tai se minde noroi le mi nunjïe lïu

    i le remei pu le nu veü klama cu viska la jitfa cakyrespa noi zu
badri je nonkansa zutse lo cmalu ke rokci ctebi · i la alis ca le nu
jbikla cu tirna le nu jycy vruvaü tai le nu mutce badri · i abu carmi
le ka kecti jycy · i lu tu ma badri sei abu fi la cpicinfo cu retsku
lïu · i le cpicinfo cu spuda sepïo lei valsi poi jibni mintu lei pu
valsi küo lu roda tu xanri · i jüo tu node badri · i ei klama lïu

    i le remei cu klama la jitfa cakyrespa noi catlu sepïo loi barda
je selkakclu kanla gïeküi cusku noda

    i lu le vi citno ninmu zoü sei la cpicinfo cu cusku ti djica le nu
djuno fi le do lisri · i goï lïu

    i lu mi ti ly tavla sei la jitfa cakyrespa cu condi je kunti tonga
cusku · i eü le re do tsebïo gïenai cusku lo valsi pu le nu mi moü coe
lïu

    i le remei cu tsebïo · i no da tavla zea lo mentu be li soo · i la
alis pensi lu mi na jimpe le düu ta kae moü coe taï makau vao le nu ta
na coa coe lïu gïeküi tolxanka denpa

    i lu puku sei la jitfa cakyrespa cu condi vruvasxu cusku mi jetnu
cakyrespa lïu

    i lei dïu valsi cu se jersi lo nu zeü smaji noi zunti kea fa poo
le rüinai me zo xyjyckryrx se krixa be la cpicinfo e le rüi tilju
nunvruvasxu be la jitfa cakyrespa · i la alis püo saïrbïo je cusku lu
kïe doi prenu mi do ckire le do cinri lisri lïu gïe küi na kae rivbi
le nu pensi le düu ei dajïa jersi · i sekïubo abu smaji zutse gïe
cusku noda

    i lu ca le nu mïa cmalu sei la jitfa cakyrespa noi ca surla zenba
gïe küi rüinai zao milxe vruvasxu cu dïa cusku mïa ve ckule le xamsi ·
i le ralju cu junri je tolcitno cakyrespa gïe se cmene lu ractu cafmïa
lïu mïa lïu

    i lu kïu ma doo te cmene ra lu ractu cafmïa lïu vao le nu ra genai
ractu ginai cafmïa sei la alis te preti lïu

    i lu mïa te cmene ra lu ractu cafmïa lïu kïu le nu ra ctuca mïa
sei la jitfa cakyrespa cu fengu cusku · i jeü do bebna mutce lïu

    i lu ei do ckeji le nu cusku lo tai sampu preti sei la cpicinfo cu
jmina cusku lïu · ibabo le remei cu smaji zutse gïe catlu la alis uu
noi cinmo le nu bredi le nu se tunlo le terdi · ibazubo la cpicinfo cu
cusku fi la jitfa cakyrespa fe lu ee doi slabu ko na coe zea piro le
donri lïu · i jycy dïa cusku dïe

    i lu keü mïa te ckule le xamsi · iju do lae dïu na krici lïu

    i lu mi noroi cusku le sedüu mi na krici sei la alis cu zunti lïu

    i lu do jaa goï sei la jitfa cakyrespa cu cusku lïu

    i lu ko rïurgau le tance sei la cpicinfo pu le nu la alis kae
zaüreü tavla cu jmina cusku lïu · i la jitfa cakyrespa cu dïa coe

    i lu mïa cilre fu le xagrai · i jeü mïa zvati le ckule ca ro donri
lïu

    i lu mi jïa zvati lo donri ckule sei la alis cusku · i ei do na
tai jgira lïu

    i lu xu cilre fi le seljmina sei la jitfa cakyrspa cu xanka milxe
retsku lïu

    i lu goï sei la alis cusku · i mïa cilre fi le fasybau e le zgike
lïu

    i lu xu goï fi le nu lumci sei la cakyrespa cu cusku lïu

    i lu lïa na goï sei la alis fengu cusku lïu

    i lu ua le medomoi na mutce le ka xamgu ckule sei la jitfa
cakyrespa cu surbïo mutce tonga cusku · i le dejnoi be fi le memïamoi
cu se fanmo lu le fasybau e le zgike bae e le nu lumci cu seljmina lïu
lïu

    i lu do na mutce le ka nitcu ly sei la alis cusku vao le nu xabju
le xamsi loldi lïu

    i lu mi na kakne le nu pleji sei la jitfa cakyrespa cu vruvasxu
cusku · i mi cilre le fadni poo lïu

    i lu fy mo sei la alis retsku lïu

    i lu lïa pamai nu ctidüe gïe cïiska sei la jitfa cakyrespa cu
spuda · i remai le vo pagbu be le nacycmaci beo noü le nu jminae e le
nu vimcüa e le nu piljïe e le nu fendea lïu

    i lu mi na jimpe fi zo jminae sei la alis cusku darsi · i kïa lïu

    i la cpicinfo cu spaji lafti le re xance · i lu ue paunai xu na
jimpe fi zo jminae sei cy kïasku · i rüa jeüpei do jimpe fi zo natfe
lïu

    i lu goï sei la alis senpi cusku · i le düu da de natfe cu se
smuni le düu da onai de kae jetnu lïu

    i lu jao sei la cpicinfo dïa cusku do natfe jimpe · i do jaa bebna
vao le nu do na jimpe natfe jimpe lïu

    i la alis na darsi le nu zaüreü te preti lae dïu · i abu faa la
jitfa cakyrespa cu cusku lu do cilre fi ma jïa lïu

    i lu le cridyske sei la jitfa cakyrespa noi kancu lei seltadni
sepïo lei limnaï cu cusku · i le cridyske noü le prutce e le cabna geü
e le xasyske · i jïa le nu pixraï zoü le pixraï ctuca cu tolcïo
sincyfïe noi zvati paroi ro jeftu · i ctuca fo le nu pixraï gïe grasüu
cintai finti lïu

    i lu aü lae dïu mo sei la alis cusku lïu

    i lu bae mi kaenai jarco sei la jitfa cakyrespa cu cusku · i mi
dukse le ka tinsa · i jïa la cpicinfo noroi cilre lïu

    i lu claxu loe temci sei la cpicinfo cu cusku · i mi zvati le
dzeklu ctuca · i ri tolcïo xasyjukni · i goï lïu

    i lu mi ri noroi zvati sei la jitfa cakyrespa cu vruvasxu cusku i
ri ctuca fo tïe le clacmo e le geisto lïu

    i lu goï · i goï sei la cpicinfo noi jïa vruvasxu cu cusku lïu · i
le re danlu cu gairgau le voa xance le voa flira

    i lu pau do cilre ca ro donri zea lo cacra be li xo sei la alis
noi djica le nu sutra galfi le selsnu cu cusku lïu

    i lu zea lo cacra be li pare ca le pamoi donri e le remoi donri
sei la jitfa cakyrespa cu cusku · i li so le cimoi e le vomoi · i li
xa le mumoi e le xamoi · i lïolïo lïu

    i lu cinri selpla sei la alis kïasku lïu

    i lu lae dïu krinu le nu zo CIlRE cmene · i jdika le ka temci kei
lo cacra be li bae CI ca ro djedi be li bae RE lïu

    i le sidbo cu mutce cnino la alis · i abu zea pensi pu le nu te
pinka fi lu jao jeüpei ca le somoi donri e le panomoi donri cu zifre
lïu

    i lu jeü lïa goï sei la jitfa cakyrespa cu cusku lïu

    i lu mo ca le papamoi donri sei la alis dïa kucli cusku lïu

    i lu lae dïu banzu seraa le nu ckule sei la cpicinfo cu jditce
tonga zunti · i caku ko ta tavla lei nu kelci lïu



    10 nïonïo panomoo xasyjukni vonseldansu


    i la jitfa cakyrespa cu condi vruvasxu gïe mosra le trixe be pa le
limnaï lei kanla gïe catlu la alis gïe troci le nu tavla · i küi zea
lo mentu be li jïire loi nu vruvasxu cu dicra le voksa · i lu mintu
loe nu lo bongu cu zunti le galxe sei la cpicinfo cu cusku lïu · i cy
coa gunka le nu desygau gïe darxi fo le trixe · ibazabo la jitfa
cakyrespa cu xruti le ka se voksa kei gïe dïa selklaku flira cusku

    lu jüocüi do na zeü xabju le xamsi cnita tosaa lu mi na goï sei la
alis cusku lïu toi · i jüocüi do noroi penmi lo xasyjukni tosaa la
alis coa cusku lu mi paroi vüirgae lïu gïe küi sutra sezydicra gïe
cusku lu noroi goï lïu toi · isekïubo do na kae se xanri le nu loe
xasyjukni vonseldansu cu mokau kukte lïu

    i lu ie na goï sei la alis cusku · i ri mo seldansu lïu

    i lu taa doü sei la cpicinfo cu cusku · i pamai lei dansu pada se
linji paa le xamsi korbi lïu

    i lu bae reda sei la jitfa cakyrespa cu krixa · i loe pinpedi ku
ceo loe cakyrespa ku ceo loe salmone ku ceo da sïa lïo · ibabo ba le
nu moü vimcu ro mivjau le jvinu lïu

    i lu lae dïu tae zeü coe sei la cpicinfo cu zunti lïu

    i lu ee reroi crakla lïu

    i lu roda kansa lo xasyjukni sei la cpicinfo cu krixa lïu

    i lu lïa sei la jitfa cakyrespa cu cusku · i ee reroi crakla · i
ee penmi le kansa lïu

    i lu ee cajysïu lei xasyjukni · i ee xruti poï le mintu sei la
cpicinfo cu dïa coe lïu

    i lu babo jüi doü sei la jitfa cakyrespa dïa cusku · i ee renro
lïu

    i lu fe lei xasyjukni sei la cpicinfo noi plipe le vacri cu krixa
lïu

    i lu fi le xamsi serai le selkae ka darno lïu

    i lu ee limna jersi lei xasyjukni sei la cpicinfo cu krixa lïu

    i lu ee pipcarna neï le xamsi sei la jitfa cakyrespa cu krixa lïu

    i lu ee zaüreü cajysïu lei xasyjukni sei la cpicinfo cu voksa
cladu traji krixa lïu

    i lu ee xruti le tumla · i moü pamoi morna sei la jitfa cakyrespa
noi suksa jdikygau le voksa cu cusku lïu · i le re danlu noi pu rüu
plipe zea lae dïu tai loe nu fenki cu badri je smaji tsebïo gïe catlu
la alis

    i lu jüodaï melbi seldansu sei la alis toldarsi cusku lïu

    i lu aüpei do viska lo mupli sei la jitfa cakyrespa cu cusku lïu

    i lu aüsai goï sei la alis cusku lïu

    i lu ee mïo troci le nu pamoi morna sei la jitfa cakyrespa fi la
cpicinfo cu cusku · i mïo sea kakne secau loe xasyjukni · i ma sanga
lïu

    i lu ïe bae do goï sei la cpicinfo cu cusku · i mi tolmorji lei
valsi lïu

    i coa junri dansu rüu la alis · i rüinai stapa lei abu jmadegji
ca le nu dukse jbikla · i sligau lei xance tezüe le nu sinxa le rilti
izeabo la jitfa cakyrespa cu masno je badri mutce sanga lu


     eo sutra doi cakcurnu · i ko tïa zgana ua pa
     xajyfïe noi jbitrixe gïe me mi rebla stapa
     i ui aa ro le jukni e le respa ca se ganse
     gïe denpa mi le canre · i pei do ba kansa dansu

        i aipei naipei aipei naipei aipei do ba dansu
        i aipei naipei aipei naipei naipei do ba dansu


     i do kaenai se xanri le nu pluka co mokau
     ca le nu mïo se renro fi le xamsi ïa au
     i dardukse · i dardukse sei cy spuda tolselmansa
     doi merlanu kïe küi · i mi na ba kansa dansu

        i ainai einai ainai einai ainai mi ba dansu
        i ainai einai ainai einai einai mi ba dansu


     i na selvai le ni darno sei le pendo zeï frati
     i iasai lo drata korbi caa drata mlana zvati
     i le ni darno le glico cu ni jibni be la frans
     i ko carna doi cakcurnu · i ei do ba kansa dansu

          i aipei naipei aipei naipei aipei do ba dansu
          i aipei naipei aipei naipei naipei do ba dansu


    lïu · i lu kïe · i le nu dansu zoü mutce cinri fa le nu catlu sei
la alis noi mutce gleki le nu uo mulno cu cusku · i mi jaasai nelci le
cinri selsanga be seraa loe merlanu lïu

    i lu aa loe merlanu zoü sei la jitfa cakyrespa cu cusku do my pu
caa viska lïapei lïu

    i lu goï sei la alis cusku · i mi my soïroi viska vi le sairpaln-
sei abu sutra sezydicra lïu

    i lu mi na djuno le düu makau stuzi la sairpaln sei la jitfa
cakyrespa cu cusku · i küi do vao le nu tai soïroi viska my cu se
slabu lïa le nu makau my jvinu lïu

    i lu ia sei la alis pensi spuda le my rebla cu nenri le my moklu ·
i my cpana loe nabyspi lïu

    i lu do srera tüa loe nabyspi sei la jitfa cakyrespa cu cusku · i
loe nabyspi cu se jisybïo vao loe nu jinru le xamsi · i küi le my
rebla jaa nenri le my moklu · i lae dïu se krinu sei caku la jitfa
cakyrespa cu sipfru ke kanla gaorgau · i ko ta tavla le krinu e ro
srana sei fi la cpicinfo cu cusku lïu

    i lu se krinu sei la cpicinfo cu cusku le nu my bae jaa kansa loe
xasyjiknu le nu dansu · i sekïubo my se renro fi le xamsi · i sekïubo
my farlu lo darno · i sekïubo my carmi setca le rebla le moklu i
sekïubo my kaenai tolsetca · i uo lïu

    i lu kïe sei la alis cusku · i cinri mutce · i mi pu noroi djuno
lo tai mutce loe merlanu lïu

    i lu doa mi do kae tavla lo se jmina sei la cpicinfo cu cusku · i
xu do djuno le düu makau krinu le nu zo labyfïe cmene loe merlanu lïu

    i lu mi lae dïu noroi pensi sei la alis cusku · i ma krinu lïu

    i lu my kurji loe jufra e loe selsku sei la cpicinfo cu junri
spuda lïu

    i la alis mulno le ka se cfipu · i lu uanai kurji loe jufra e loe
selsku sei abu preti tonga rapsku lïu

    i lu aa do ma pilno le nu kurji loe do selsku sei la cpicinfo cu
cusku · i vaï ma cipra le ka gendra lïu

    i la alis zea pensi pu le nu danfu · i lu la jbofïe cu goï peï lïu

    i lu ie la lobyfïe vaïnai · i le genra nïa le xamsi sei la
cpicinfo cu dïa condi voksa cusku cu se cipra lo labyfïe · i kaüdai
lïu

    i lu mi romüei le düu mi merlanu cu cusku sei la alis noi zao
pensi le selsanga cu cusku fi le xajyfïe fe lu fïinai doü eo darsta ·
i mïa na djica le nu do mïa kansa lïu lïu

    i lu bilga le nu xy kansa sei la jitfa cakyrespa cu cusku · i no
clite finpe cu rivbi lo xajyfïe lïu

    i lu ue jeüpei sei la alis spaji mutce tonga cusku lïu

    i lu lïa goï sei la jitfa cakyrespa cu cusku · i müa vao le nu lo
finpe cu te preti fo mi kei mi cusku lu do ma friti le do xajyfïe lïu
lïu

    i lu xu do skudji zo xasyvïe sei la alis cusku lïu

    i lu mi skudji loe se cusku be mi sei la jitfa cakyrespa cu jgicro
tonga spuda lïu · i la cpicinfo cu minsku lu ee do mïa tavla süo le do
selfri lïu

    i lu mi do kae tavla le mi selfri pe coa le zi cerni sei la alis
toldarsi milxe cusku · i küi na prali fi le nu peixru le purlamdei · i
kïubo mi drata prenu ca py lïu

    i lu ko ciksi piro lae dïu sei la jitfa cakyrespa cu cusku lïu

    i lu oonai na goï · i pamai loe selfri sei la cpicinfo cu sutydji
tonga cusku · i loe velcki cu zeü oi coe lïu

    i la alis coa tavla fi lei abu selfri pe coa le nu pareü viska la
blabi ractu · i abu milxe le ka xanka lae dïu kei ca le cfari · i le
re danlu abu mutce jibni gïe mlana · i dy ganra mutce kargau lei kanla
e le moklu · i küi abu zenba le ka darsi ca le nu cao coe · i lei se
tirna cu prane smaji coü le nu abu pencu le pagbu pe seraa le nu abu
sitsku lu do tolcitno doi paf uiliam lïu la ciftoldi fau le nu lei
valsi cu fricybïo · icaku la jitfa cakyrespa cu zeü sakyvasxu gïe
cusku lu lae dïu mutce le ka cizra lïu

    i lu traji le ka cizra fo lei cizra sei la cpicinfo cu cusku lïu

    i lu roda fricybïo sei la jitfa cakyrespa rereü pensi cusku · i mi
djica le nu tirna le nu ta ca troci le nu sitsku da · i ko ta skumïe
le nu coa coe lïu · i jycy catlu la cpicinfo tai le nu jinvi le düu cy
catni la alis

    i lu ko saïrbïo gïe sitsku lu lazni se voksa lïu sei la cpicinfo
cu cusku lïu

    i lu ue lei danlu cu mutce minde gïe gasnu le nu sitsku loi selcli
sei la alis pensi · i dunli loe nu mi ve ckule lïu · i küi abu saïrbïo
gïe coa sitsku · i küi le abu menli cu culno le xasyjukni vonseldansu
jae le nu abu jaarüe djuno le düu abu cusku makau · i lei valsi caa
cizra mutce barkla · i lu


     xasyjukni se voksa · i cusku ia tïe
     lu do mi zao jukpa · i ei gau kresïe
     lïu gïe zbipilno le nu voa cnici
     le ka dasri joi batke e ro sïa vrici


     i ca le nu le canre cu sudga ku cmila
     gïe tavla co ckasu brafïe se cfila
     i ii küi ca le nu le xamsi cu banro
     kei le voksa cu binxo lo sance tolkanro


    i lu dïu frica le tae se cusku be mi bei ca le nu mi verba sei la
cpicinfo cu cusku lïu

    i lu jüa mi dïu pu noroi tirna sei la jitfa cakyrespa cu cusku · i
küi simlu le ka nalfadni nonselsmu lïu

    i la alis noda cusku · i abu cao zutse to le flira cu se sarju le
xance toi gïe kucli le düu xukau ca de ba zaüreü rarna fasnu

    i lu mi djica le nu ciksi fi mi sei la jitfa cakyrespa cu cusku
lïu

    i lu ta kaenai ciksi sei la cpicinfo cu sutra cusku · i ee dïa coe
le jersi pempau lïu

    i lu küi lei batke xu sei la jitfa cakyrespa cu zao coe · i taï
bae ma pilno le nazbi le nu cnici lïu

    i lu pamoi be lei nundansu stapa sei la alis cusku lïu · i küi abu
mutce se cfipu piro le cuntu gïe djica le nu le selsnu cu cenba

    i lu ee dïa coe le jersi pempau sei la cpicinfo rereü naldenpa
cusku · i coa coe lu mi pagre le purdi lïu lïu

    i la alis na darsi le nu na tinbe · i abu birti le düu ba srera
barkla gïe dïa desku voksa cusku lu


        mi pagre le purdi · i ïe se funjdi
        i le ctecpi le tirxu vi kansa lo nuncti
        i ty le se snuji e ia le te snuji
        cu citka ca le nu cy cpacu le smuci


        i ba le nu mulno uo kei cy te dunda
        le palta noi kea cy kae se tunta
        i ca le nuncabna le tirxu cu brejbi
        le nu pilno le dakfu –


    i lu ma prali fi le nu sitsku ro dïu sei la jitfa cakyrespa cu
zunti vao le nu do na cao ciksi · i traji le ka cfipu kei fo lei mi se
tirna lïu

    i lu goï · i peï ei sisti sei la cpicinfo cu cusku lïu · i la alis
mutce le ka gleki le nu tai zukte · i lu eüpei mïa troci lo drata
morna be fi le xasyjukni vonseldansu sei la cpicinfo cu dïa cusku ·
iji aupei la jitfa cakyrespa cu sanga da do lïu

    i lu ae eo sanga peü doi jitfa cakyrespa sei la alis spuda lïu · i
le nu abu tai sutra spuda cu rinka le nu la cpicinfo cu cusku sepïo lo
jgicro tonga lu ïa kaenai jimpe le nu makau pluka · i ko sanga lu
cakyrespa stasu lïu ta vau aipei doi slabu lïu

    i la jitfa cakyrespa cu condi vruvasxu gïe coa sanga dïe sepïo lo
voksa noi sooroi dicra


        melbi bo stasu ricfu je crino
        denpa fi lo vaurcnino
        i pronalkae kukselzbasu
        stasu co vanci melbi bo stasu
        stasu co vanci melbi bo stasu

            me–elbi bo sta–asu
            me–elbi bo sta–asu

        sta–asu co va–a–anci

            melbi bo melbi bo stasu

        melbi bo stasu · i roda kecti
        le reücti ja fïecti
        i no da xanka le nu ckasu
        da le nu djica le melbi bo stasu
        da le nu djica le melbi bo stasu

            me–elbi bo sta–asu
            me–elbi bo sta–asu

        sta–asu co va–a–anci

            melbi bo melbi – BO STAsu


    i lu ee rapli sei la cpicinfo cu krixa lïu · i la jitfa cakyrespa
puzi coa rereü sanga ca le nu lo selkrixa noü lu le nunpai cu cfari
lïu darno se tirna

    i lu ee sei la cpicinfo cu krixa lïu · i cy jgari la alis fo le
xance gïe sutra cliva gïe na denpa le nu moü sanga

    i lu le nunpai cu mo sei la alis vaxyselnandu cusku ca le nu bajra
· i küi la cpicinfo cu spuda lu ee lïu poo gïe sutyzea bajra cao le nu
blezea to se bevri le brife poi jersi voa toi fa lei badri valsi poü
dïe


       sta–asu co va–a–anci

           melbi bo melbi bo stasu



    11 nïonïo papamoo ma zerlea lei rutytisna


    i la risna noltrunau e la risna noltrunïu cu zutse le voa nolstizu
ca le nu abu joi cy tolcliva · i lo barda soïmei cu jmaji le sruri · i
ro klesi be loi cmalu cipni joi danlu beo e jïa le karda romei · i le
nolseü cu sanli caü le remei gïe se rinju lo linsi gïe jbini lo sonci
remei noi fanta · i jibni la noltrunau fa la blabi ractu noi jgari nüi
ge lo tabra lo xance gi lo skapi te ciska clanu le drata · i satci
midju le kumfa fa lo jubme noi se cpana lo barda palne be loi
rutytisna noi tai xamgu se jvinu jae le nu la alis xagji rïa le nu
catlu · i lu au mulgau le nunpai sei abu pensi gïe fairgau le cidja
lïu · i küi lae dïu simlu le ka na lakne · i sekïubo abu coa catlu ro
sruri be abu tezüe le nu le temci cu culno

    i la alis pu noroi zvati loe nunpai kumfa gïe küi pu caa tcidu lo
srana be ky loi cukta gïe se pluka le nu facki le düu djuno le düu
makau cmene soa zvati · i lu ta pajni sei abu sezysku kïu le nu ta
dasni lo barda krebasti lïu

    i tao le pajni cu du la noltrunau noi dasni le nolmapku loe cpana
be le krebasti to ko catlu le craxra vao le nu do djica le nu viska le
nu dasni taï makau toi gïenaisai simlu le ka kufra · i jüo na melbi
mapti

    i lu ta pairkamni tsina sei la alis pensi · i lei va pare danlu to
ei abu cusku zo danlu kïu le nu ge süo dy mabru gi süo dy cipni toi cu
pairkamnycmi peï lïu · i abu jïiciroi cusku le romoi valsi gïe jgira
mutce kïu le nu jinvi to drani toi le düu soüsai cmalu nixli le me abu
moi cu djuno le düu makau smuni · i küi zo paicmi jïa mapti banzu

    i ro le pare pairkamnycmi cu zuktce ciska fi lo tanbo · i lu tu ma
zukte sei la alis fi la cpicinfo cu tolylau cusku · i tu kaenai ciska
da pu le nu le nunpai cu cfari lïu

    i lu tu ciska le tu cmene sei la cpicinfo cu tolylau spuda kïu le
nu terpa loe nu tolmorji pu le fanmo be le nunpai lïu

    i lu ue bebna sei la alis coa cladu je fengu voksa cusku lïu · i
küi abu sutra sisti kïu le nu la blabi ractu cu krixa lu ei smaji büu
le kumfa lïu · i la noltrunau coa dasni le vistci gïe xanka catlu le
sruri tezüe le nu facki le düu makau tavla

    i la alis kae viska to frili tai le nu daï catlu gaü le janco be
py toi le nu ro le pairkamnycmi cu ciska lu ue bebna lïu le py tanbo
kei gïejïasai kae tilvïa le nu paboi py na se slabu lei lerfu pe zo
bebna gïe nitcu le nu cpedu le nu se jungau kei le lamji · i lu ba
melbi kalsa fa lei tanbo pu le nu le nunpai cu mulno sei la alis pensi
lïu

    i pa le pairkamnycmi cu pilno lo pinsi noi vrumli cupra · i lïa la
alis na kae renvi lae dïu gïe klama fo le sruri be le kumfa gïe
tïerbïo py gïe bazi kakne le nu lebna le pinsi py · i abu tai sutra
jae le nu le selkecti ke cmalu pairkamnycmi noü la bil poü le
rebyrespa na kae facki le düu le pinsi makau binxo · isemüibo by ba le
nu veü sisku py ro sruri cu bilga le nu ciska sepïo lo degji zea le
djedi velvïu · i lae dïu tolmutce le ka prali kei kïu le nu noda sejae
barna le tanbo

    i lu doi noisku ko tcidu le zerfuzyxüa selsku sei la noltrunau cu
cusku lïu

    i caku la blabi ractu cu ciroi tolsakci le tabra gïe tolgurgau le
skapi te ciska slanu gïe tcidu bacru dïe


         la noltrunïu pe le risna cu zbakukte loi rutytisna
              zea lo crisa djedi

         i le nolseü pe le risna cu zerlea loi rutytisna
              gïe darbevri bredi


    i lu ko pensi le do se paijdi sei la noltrunau fi le pairkamni cu
cusku lïu

    i lu ei zao na goï · i ei zao na goï sei la ractu cu sutra zunti i
ei lo mutce cu purci lae dïu lïu

    i lu ko klagau le pamoi zgana sei la noltrunau cu cusku lïu · i la
blabi ractu cu ciroi tolsakci le tabra gïe krixa lu jüi pamoi zgana
lïu

    i le pamoi zgana cu du la mapypre noi nerkla gïe jgari nüi ge lo
tcati kabri le xance gi lo nanba joi matne le drata · i lu ko mi fraxu
doi nolbaï sei my coa cusku le nu mi ti nerbevri · i küi mi na moü
pinxe le tcati ca le nu mi se klagau lïu

    i lu ei do pu moü goï sei la noltrunau cu cusku · i ca ma do coa
goï lïu

    i la mapypre cu catlu la cibmasti cicyractu noi pu klajeï my le
kumfa gïe kansa la sipsmacu · i lu le pavomoi be le cibmasti peï sei
cy cusku lïu

    i lu pamumoi sei la cibmasti cicyractu cu cusku lïu

    i lu paxamoi sei la sipsmacu cu jmina lïu

    i lu ko ciska lae dïu sei la noltrunau fi le pairkamni cu cusku
lïu · i le pairkamni cu sutra ciska le ci detri le py tanbo gïe
sujykanji fi dy gïe galfi le se kanji lo rupnu joi fepni

    i lu ko vimcu le do mapku sei la noltrunau fi la mapypre cu cusku
lïu

    i lu ti na me mi moi sei la mapypre cu cusku lïu

    i lu zerlea sei la noltrunau faa le pairkamni cu kïasku lïu · i py
zi notcïa le fatci

    i lu mi ti vecnu sei la mapypre cu jmina ciksi · i mi no ti ponse
· i mi mapypre lïu

    i caku la noltrunïu coa dasni le vistci gïe coa zea catlu la
mapypre noi labybïo gïe xanka tarti

    i lu ko dunda le do datni sei la noltrunau cu cusku · i ko na
xanka · ija mi da do zivi catrymïe lïu

    i lae dïu nasai simlu le ka darsygau le zgana noi zao slilu fi le
nu sanli fi lo jamfu ku faü le drata kei gïe xanka catlu la noltrunïu
gïe se cfipu batyvïu lo barda spisa le tcati kabri ne sebaï le nanba
joi matne

    i caku la alis ganse lo cizra noi cfipu abu coü le nu facki le düu
makau fasnu · i abu cao coa zaüreü barda banro gïe pamai jdice le nu
cliva le kumfa kei gïe küi remai jdice le nu stali zea le nu le canlu
cu banzu

    i lu au do na tai catke sei la sipsmacu noi zutse lamji abu cu
cusku · i mi kaerüe vasxu lïu

    i lu mi kaenai rivbi sei la alis cumla cusku · i mi cao banro lïu

    i lu ei do na vi banro sei la sipsmacu cu cusku lïu

    i lu ko na bebna tavla sei la alis darsyzea cusku · i jüo do jïa
cao banro lïu

    i lu goï · i küi mi banro sekai lo ka racli sutra sei la sipsmacu
cu cusku · i na tai ckasu goï lïu · i sy tolgei mutce saïrbïo gïe
pagre le kumfa le drata fanmo

    i zea lae dïu la noltrunïu noroi sisti le nu catlu la mapypre kei
gïe cusku ca le nu la sipsmacu cu pagre le kumfa kei fi pa le nunpai
pulji lu ko bevri le liste be lei sanga pe le romoi ke zgike se tigni
lïu · i la mapypre cu tai desku jae le nu le re cutci cu nalseldasybïo

    i lu ko dunda le do datni sei la noltrunau rereü fengu cusku · ija
do te catrymïe gïu xanka lïu

    i lu mi pindi doi nolbaï sei la mapypre cu coa desku voksa cusku i
mi puzi coa pinxe le mi tcati to zi lo jetfu be li jïisüepa toi · i le
nanba joi matne cao cinlyzea · i le tcati cu tergüi lïu

    i lu le mo cu tergüi sei la noltrunau cu cusku lïu

    i lu ty pamoi lei goï sei la mapypre cu spuda lïu

    i lu lïa ty pamoi zo tergüi sei la noltrunau cu kinli cusku · i xu
do jinvi le düu mi bebna · i ee dïa coe lïu

    i lu mi pindi sei le mapypre cu dïa coe · i soeda cu tergüi ba lae
dïu · i küi la cibmasti cicyractu cu cusku lïu

    i lu mi na goï sei la cibmasti cicyractu cu sutra zunti lïu

    i lu do jaa goï sei la mapypre cu cusku lïu

    i lu mi tolxüa sei la cibmasti cicyractu cu cusku lïu

    i lu ta tolxüa sei la noltrunau cu cusku · i ko toljüi le dïu
pagbu lïu

    i lu noï la sipsmacu cu cusku sei la mapypre cu dïa coe lïu · i my
xanka ke sruri catlu tezüe le nu zgana le nu xukau sy jïa tolxüa · i
küi sy tolxüa noda gïe carmi sipna

    i lu baku sei la mapypre cu dïa cusku mi zaüreü katna lo nanba joi
matne lïu

    i lu küi la sipsmacu ma cusku sei pa le pairkamnycmi cu te preti
lïu

    i lu mi ri na morji sei la mapypre cu cusku lïu

    i lu ei do morji sei la noltrunau cu notsku · ija mi da do
catrymïe lïu

    i la mapypre noi dunku mutce cu falcru le tcati kabri e le nanba
joi matne gïe sanli fi pa le cidni · i lu mi pindi doi nolbaï sei my
coa coe lïu

    i lu do pindi le ka tavla certu sei la noltrunau cu cusku lïu

    i caku pa le smacrkobaiu cu geirkïa gïe bazi se rinju lei nunpai
pulji to zo rinju cu rufsu valsi · i mi ciksi le nu taï makau zukte ·
i py ponse lo barda ke bukpu dakli noi kae ganlo sepïo loi dasri · i
py le smacrkobaiu cu setca dy gïe zutse toi

    i lu mi gleki le nu mi viska lae dïu sei la alis pensi · i mi
soïroi tcidu fi loi karni ca le moü nunpai lu troci le nu xanvruzau
noi bazi se rinju lei nunpai pulji lïu gïe pu noroi jimpe le düu makau
smuni lïu

    i lu ea do vao le nu lae dïu cu pirosïe le do se djuno be fi le
cuntu cu nitkla sei la noltrunau cu dïa cusku lïu

    i lu mi kaenai klama lo nitmau sei la mapypre cu cusku · i mi
cpana le loldi lïu

    i ea vao lae dïu do nitytse sei la noltrunau cu spuda lïu

    i caku le drata smacrkobaiu cu geirkïa gïe se rinju

    i lu aü moü smacrkobaiu sei la alis pensi · i caku mïa xagmau lïu

    i lu mi zmanei le nu moü tcati pinxe sei la mapypre cu cusku lïu i
my xanka catlu la noltrunïu noi tcidu le liste be lei sanga

    i lu ea klama sei la noltrunau cusku lïu · i la mapypre cu sutra
cliva le kumfa secau le nu denpa jïasai le nu dasni lei cutci

    i lu · ije ko le stedu tu vimcu büu le bartu sei la noltrunïu fi
pa le pulji cu jmina cusku lïu · i küi la mapypre na kae se viska pu
le nu le pulji cu tolcliva le vorme

    i lu ko klagau le jersi zgana sei la noltrunau cu cusku lïu

    i le jersi zgana cu du le jukpa pe la noltronïu · i jy jgari le
tsaprpiperi tanxe le xance · i la alis cu smadi le düu du makau kei pu
le nu jy klama le kumfa kei kïu le nu ro le prenu poi jibni le vorme
cu coa senci

    i lu ko dunda le do datni sei la noltrunau cu cusku lïu

    i lu na goï sei le jukpa cu cusku lïu

    i la noltrunau cu xanka catlu la blabi ractu noi tolylau voksa
cusku lu ei le nolbaï cu kuclanli le vi zgana lïu

    i lu ïa oo ïa sei la noltrunau cu tolgleki lïu · i ny ba le nu
kucysimgau lei birka gïe frumu faa le jukpa coü le nu le ny kanla cu
jibni le nu na kae se viska cu condi voksa cusku lu ma te zbasu loe
rutytisna lïu

    i lu loe tsaprpiperi raü sei le jukpa cu cusku lïu

    i lu loe satyjisra sei lo sipna voksa noi trixe jy cu cusku lïu

    i lu ko selkarlygau la va sipsmacu sei la noltrunïu cu krixa · i
ko le stedu ta vimcu · i ko ta barklagau le kumfa · i ko ta rinju · i
ko ta tunta · i ko le zbikre cu vimcu lïu

    i zea lo mentu be li soo le kumfa cu kalsa cao le nu le sipsmacu
gau barkla · i ca le nu cnici xruti kei le jukpa bao canci

    i lu na vajni sei la noltrunau cu surla mutce cusku · i ko klagau
le jersi zgana lïu · i ny tolylau tonga jmina cusku fi la noltrunïu fe
lu ïu doi dirba ei bae do kuclanli le jersi zgana · i le nu goï cu
mutce corgau mi le sedycra lïu

    i la alis cu catlu la blabi ractu noi juxre coe le liste küo gïe
mutce kucli le düu le jersi zgana cu mokau · i lu zao na mutce le ka
datni sei abu sezysku lïu · i uedaisai la blabi ractu sepïo le kinli
je cmalu voksa cu bacru tcidu le cmene poü zo alis



    12 nïonïo paremoo le sidydatni poe la alis ·


    i lu mi zvati sei la alis krixa lïu · i abu zeï tolmorji le düu
abu bao banro lo mokau barda zea le puzi mentu be li soü · i abu tai
sutra plipe jae le nu falgau le pairkamni tsina sepïo le skaci korbi
gïe renro ro le pairkamnycmi lei stedu be le cnita premei · i lei
pairkamnycmi cu kalsa preja · i lae dïu morjygau la alis fi lo nu abu
se snuti le nu falgau lo slofïe tanxe ca le purlamjeftu

    i lu üu · i eosai ko mi fraxu sei abu dunku tonga kïasku lïu · i
abu coa crepu lei pairkamnycmi le loldi rai le ka sutra kei kïu le nu
le slofïe snuti zao stali le abu menli · i abu tolsatci te sidbo fi le
düu ga zeï ei crepu gïe punji py le pairkamni tsina gi py ba mrobïo

    i lu le nunpai na kae dïa fasnu sei la noltrunau cu junri mutce
voksa cusku pu le nu ro le pairkamnycmi cu xruti le drani selzva · i
bae ro sei ny rereü basna mutce cusku lïu · i ny catlu la alis ca le
nu cusku

    i la alis catlu le pairkamni tsina gïe viska le nu abu pu punji
sejae le nu sutra kei le rebyrespa jae le nu le ry stedu cu cnita · i
le se kecti cu sligau le rebla tai lo nu tolgei kei gïe kaenaisai
muvdu · i abu boi ry bargau gïe drani punji · i lu na mutce le ka
vajni sei abu sezysku · i peï le fatne le se fatne cu dunli le ka
makau prali le nunpai ceü lïu

    i le pairkamni ca le nu ge py baorüe xruti fi le jenca poü le nu
se dicra gi ro le tanbo e ro le pinsi cu se tolcirko gïe se dunda fi
py cu coa tolylazni ciska lo lisri be le fasnu · i goï fa ro boi py
poü nae bo le rebyrespa noi simlu le ka dukse le ka se sfasa kei le nu
zukte lo drata be le nu kalri moklu zutse gïe gapru catlu le drudi be
le kumfa

    i lu do ma djuno le cuntu sei la noltrunau fi la alis cusku lïu

    i lu noda sei la alis cusku lïu

    i lu xu nosai da sei la noltrunau cu zao coe lïu

    i lu nosai da sei la alis cu cusku lïu

    i lu lae dïu cu mutce le ka vajni sei la noltrunau faa le
pairkamni cu cusku lïu · i py coa ciska dïu le tanbo ca le nu la blabi
ractu cu zunti · i lu lïa zo tolvajni cu se skudji do doi nolbaï sei
ry sinma mutce tonga cusku lïu · i küi ry frumu gïe flira snigau ca le
nu tavla

    i lu lïa mi skudji zo tolvajni sei la noltrunau cu sutra cusku lïu
· i ny cao tolylau sezysku lu vajni · i tolvajni · i tolvajni · i
vajni lïu tai le nu cipra le ka makau pe ceü xagmau kei lei valsi

    i soo le pairkamnycmi cu ciska zo vajni · i soo boi py zo tolvajni
· i la alis kae viska kïu le nu jibni co banzu le nu catlu lei py
tanbo · i lu küi nasai vajni sei abu pensi sezysku lïu

    i caku la noltrunau noi pu zea zukte ciska fi le ny notci cukta cu
cusku lu ei smaji lïu gïe bacru tcidu fi cy fe lu le voremoi javni zoü
ro prenu poi galtu minli li zaüpa cu bilga le nu cliva le kumfa lïu

    i roda catlu la alis

    i lu mi na galtu minli li pa sei la alis cusku lïu

    i lu do goï sei la noltrunau cu cusku lïu

    i lu goï li jïire sei la noltrunïu cu jmina lïu

    i lu · iseju ainai mi cliva sei la alis cusku · ijïa jy na fadni
javni · i do jy cazi finti lïu

    i lu jy tolcitrai lei javni pe le cukta sei la noltrunau cu cusku
lïu

    i lu ganai goï gi ei jy pamoi sei la alis cusku lïu

    i la noltrunau cu labybïo gïe sutra polje le notci cukta · i lu ko
pensi le do se paijdi sei la noltrunau fi le pairkamni cu lauble je
desku voksa cusku lïu

    i lu lo drata datni zao ba se jarco peü doi nolbaï sei la blabi
ractu noi sutra plipe cu cusku · i le vi pelji puzi se cpacu lïu

    i lu ma se ciska fi ta sei la noltrunïu cu cusku lïu

    i lu mi ti zao na kargau sei la blabi ractu cu cusku · i küi ti
simlu le ka xatra fi le pinfu fe y da lïu

    i lu jüo goï sei la noltrunau cu cusku · ijonai ti xatra lo no da
· i küi kaü lae dïu rirci lïu

    i lu ma se judri sei pa le pairkamnycmi cu cusku lïu

    i lu nasai se judri sei la blabi ractu cu cusku · i jeü no da se
ciska fi le bartu lïu · i ry tolplo le pelji ca le nu tavla kei gïe
jmina lu pae ti na xatra · i ti penpau selcmi lïu

    i lu xu le ciska tarmi cu me le pinfu moi sei lo drata
pairkamnycmi cu te preti lïu

    i lu na goï sei la blabi ractu cu cusku · i lae dïu cu traji le ka
cizra lïu to ro le pairkamnycmi cu simlu le ka se cfipu toi

    i lu jao py fukygau ta le ciska tarmi pe lo drata sei la noltrunau
cu cusku lïu to ro le pairkamnycmi cu xruti le ka cikygei toi

    i lu peü doi nolbaï sei la nolseü cu cusku mi tu na ciska · i jïa
no da kae jeürjao le düu mi jaa goï · i no cmene cu zvati le fanmo be
tu lïu

    i lu le cuntu cu xlazea vao le nu do na ciska le do cmene sei la
noltrunau cu cusku · i bae jüo do zukte fi le nu palci · ibo do romüei
le düu na goï cu jaa pu ciska le do cmene tai tüa loe stace lïu

    i kampu fa le nu xanvruzau lae dïu noi pamoi co tolbebna selsku la
noltrunau ca le cabdei

    i lu lae dïu cu jetyjao le düu ta zerzüe sei la noltrunïo cu cusku
lïu

    i lu lae dïu cu jetyjao noda poi simsa sei la alis cusku · i ua do
na djuno jïasai le düu makau se ciska lïu

    i lu ko tcidu sei la noltrunau cu cusku lïu

    i la blabi ractu coa dasni le vistci · i lu ei mi goï coa ma peü
doi nolbaï sei ry retysku lïu

    i lu coa le krasi sei la noltrunau cu junri cusku ko cao goï coü
le fanmo · ibabo ko sisti lïu

    i dïe penmi co se tcidu la blabi ractu


           i tïe do ta vitke caa
             i do tu tavla mi
           i cüu ta ge mi prezaa
             ginai mi limna di


           i cüu tu mi pu vi sanli
             to mïo djuno toi
           i ganai ta za zao lanli
             gi ma do dimna oi


           i dunda fa mi pa da ta
             i goï re da tu
           i do se xruti le ro da
             noi me mi moi za pu


           i ga nai ga mi gi ta iu
              se cuntu le vi fasnu
           gi ia tu lacri do le nu
              do zifre xruti gasnu


           i peï do pu le nu tcini
              le nu se fengu ta
           cu fanta zunti gïe jbini
              uo tu joi mi joi ra


           i tu na djuno ei gau ko
             le düu ta ru zmanei
           i ei se mipri mi joi do
             ro drata le nu ca nei


    i lu lae dïu cu vajrai lei datni poi se tirna ca le cabdei sei la
noltrunau noi simymosra lei xance cu cusku · i sekïubo ei le pairkanmi
lïo lïu

    i lu mi vao le nu py dïu kae ciksi sei la alis cusku to abu banro
lo tai barda zea le puzi mentu be li soü jae le nu abu nasai terpa le
nu zunti ny toi cu dunda lo rupnu py · i bae mi na jinvi le düu lo
smuni selci jïasai cu zvati dïu lïu

    i ro le pairkamnycmi cu ciska fi le tanbo fe lu bae ta na jinvi le
düu lo smuni selci jïasai cu zvati dïu lïu gïenai küi troci le nu
ciksi le pelji

    i lu le nu noda smuni dïu sei la noltrunau cu cusku cu fanta lo
barda raktu kïu le nu einai mïa troci le nu facki lo smuni · i küi
jüocüi sei ny noi kea lei penpau cu pejgau le cidni gïe catlu sepïo pa
kanla cu dïa cusku · i peï mi viska lo smuni · i loü ginai mi limna di
lïu · i jüi doü jeüpei do kaenai limna di sei ny faa la nolseü cu
jmina lïu

    i la nolseü cu badri daskygau le stedu · i lu xu mi simlu le ka
kae goï sei ny cusku lïu to jüosai ny noi marji lo jarple cu na simlu
toi

    i lu ïe sei la noltrunau cu cusku lïu · i ny dïa tolylau bacru lei
penpau · i lu lu to mïo djuno toi lïu mapti lïa le pairkamni · i lu ·
i dunda fa mi pa da ta · i goï re da tu lïu · i ua jüo lae dïu nu ta
fairgau lei rutytisna lïu

    i lu küi dïa coe lu · i do se xruti le ro da lïu sei la alis cusku
lïu

    i lu ua ry zvati ta sei la noltrunau noi jarco lei rutytisna noi
cpana le jubme cu jinga cusku · i noda kae klimau lae dïu · i küi lu
pu le nu tcini le nu se fengu ta lïu · i do noroi fengu doi dirba peï
jeüpei sei ny fi la noltrunïu cu cusku lïu

    i lu noroi sei la noltrunïu cu fengu mutce cusku lïu · i ny renro
lo xinmo vasru le rebyrespa ca le nu tavla · i to la bil uu pu dea
ciska fi le tanbo lo degji · imüibo dy na mornygau · i küi by cazi dïa
coe sepïo le xinmo noi carvi le by flira küo zea le nu xy renvi toi

    i lu sekïubo lei valsi do na mapti sei la noltrunau cu cusku lïu i
ny cisma catlu le sruri · i morsi smaji

    i lu mi pu vlakei sei la noltrunau cu jgicro tonga jmina lïu · i
roda cmila · i lu eï le pairkamni cu pensi le se paijdi sei la
noltrunau jïirenoreü le djedi cu cusku lïu

    i lu na goï · i na goï sei la noltrunïu cu cusku · i le se sfamïe
cu pamoi · i le se paijdi cu zaümoi lïu

    i lu bebna je nonselsmu sei la alis cladu cusku · i ionai oi pamoi
fa le se sfamïe lïu

    i lu ko rïurgau le do tance sei la noltrunïu noi zirpu binxo cu
cusku lïu

    i lu ai mi na goï sei la alis cu cusku lïu

    i lu ko le stedu ta vimcu sei la noltrunïu cu voksa launrai krixa
lïu · i no da muvdu

    i lu ma do terpa sei la alis noi ca bao banro le abu tae barda cu
cusku · i gaï do nae drata lo kardymei lïu

    i caku le karda romei cu tolfarlu le vacri gïebabo farlu la alis i
abu milxe krixa rïa lo nunterpa züu e lo nunfengu züunai gïe troci le
nu rivbi ky · i abu facki le düu abu vreta le rirxe korbi fau le stedu
cu cpana le galtupcra be le mensi noi xendo vimcu loi morsi pezli noi
bao farlu le abu flira lei tricu

    i lu ko cikna doi alis doi dirba sei le mensi cu cusku · i ue do
zeü sipna lïu

    i lu üe mi senva lo tai cizra sei la alis cusku lïu · i abu tavla
le mensi ro le cizra se lifri poi do kea puzi cao tcidu · i le mensi
ca le nu moü goï cu cinba abu gïe cusku lu jeü jüo cizra se senva doi
dirba · i küi ko ca bajra klama tüa le tcati · i cao lerci binxo lïu ·
i la alis saïrbïo gïe bajra gïecabo pensi le düu le se senva cu se
manci kei pae

    i küi le mensi cu zutse zao le nu abu cliva kei gïe vregau le
stedu le xance gïe catlu le nu le solri cu farlu kei gïe pensi le
cmalu noü la alis geü e ro le abu se manci se lifri · i le mensi jïa
coa senva saenai · i senva lae dïe

    i pamai my senva la alis · i lei abu cmalu xance cu zaüreü cao
jgari le my cidni · i lei abu carmi selcïi kanla cu catlu lei me my
moi · i my kae tirna le satci tonga be fi le abu voksa gïe viska le
cizra nu stedu desku noi se rinju le kerfa le nu gacri lei kanla · i
ca le nu my tirna gïa simlu le ka tirna cu jmive binxo rüusai my fa
lei cizra tigni be le se senva be le my cmalu mensi

    i le clani srasu cu vruvricypra büu lei my jamfu ca le nu la blabi
ractu cu sutra klama · i la smacu noi terpa cu jacreo pagre le jibni
laücma · i my tirna le sance be lei tcati kabri ca le nu la cibmasti
cicyractu cu kansa lei cycy pendo le zee nu sanmi · i le cpina voksa
be la noltrunïu cu minde fi le nu lei ny malselfüa vitke cu se catra ·
i le xarju cifnu cu zaüreü senci gaüreo le cidni be la noltronïu ca le
nu loi palta ku joi loi palne cu sruri porpi · i zaüreüku le selkrixa
be la cpicinfo le snamli be le tanbo pinsi pe le rebyrespa le se
zunvaü be lei smacrkobaiu zoü le romei cu se tisna le vacri gïe jorne
le darno kaksna be la tolgeitce ke jitfa cakyrespa

    i my zao zutse to lei kanla cu ganlo toi gïe xadba krici le düu my
zvati la selmacygüe · iküi my djuno le düu le nu kargau ky cu banzu le
nu roda binxo loe tolzdi fatci · i le srasu cu vruvricypra gau le
brife · i le laücma cu se boxna gau lei jauspa · i le sance be lei
tcati kabri cu binxo le se lanjanbe · i le cpina se krixa be la
noltrunïu cu binxo le voksa be le lankurji nanla · i le nunsenci be le
cifnu le selkrixa be la cpicinfo ro le drata ke cizra savru zoü le
romei cu binxo sei my djuno le mixre sance be le zukcfu cange · i le
se cmoni be lei zu bakni cu basti lei tilju kaksna be la jitfa
cakyrespa

    i romai my se xanri le nu le my cmalu mensi ca le balvi cu makcu
ninmu gïe ralte zea lei makcu nanca le sampu je prami risna pe le
vercedra gïe jajgau le cymy cmalu panzi gïe gasnu le nu lei bae py
kanla cu carmi se cinri soï cizra lisri e jüocüi jïasai le se senva pe
la puzu selmacygüe kei gïe cinkansa py lei py sampu se tolgei gïe se
pluka lei py sampu se gleki gïe morji le cymy verba nunjïe e lei
selgei ke crisa djedi


                             fao

